Abẹ́rẹ́ tó lókùn niwá, a kìí jalè, a kìí ṣ̣e gbọ́mọ-gbọ́mọ *Onífàájì taa jẹ́ ni wọ́n ṣe ń pè wá lọ́kọ aṣẹ́wó – Ààrẹ ẹgbẹ́ onítaksí
Ọ̀túnba Táíwò Ọmọ́lékan Àjàdí ni Ààrẹ ẹgbẹ́ àwọn awakọ̀ taksí nípínlẹ̀ Èkó, wọ́n ti bá OLÚWATÓYÌN MATHNUEL sọ̀rọ̀ nípa àwọn ìlépa wọn, àtohun tí wọn ń retí lọ́dọ ìjọba.
Ohun tí wọ́n sọ rèé.
Àṣejèrè: Ẹ káàsán Alàgbà, ǹjẹ́ a lè mọ̀ yín?
Ààrẹ Onítaksí: Bẹ́ẹ̀ ni!
Orúkọ tèmi ni Ọ̀túnba Táíwò Ọmọ́lékan Àjàdí.
Mo jẹ ààrẹ ẹgbẹ́ yìí lọ́gbọ̀njọ́, oṣù karùn-ún, ọdún yìí, nígbà tí ààrẹ àná; Olóògbé Tajudeen Adétòrò jáde láyé láì parí àkókò wọn lórí oyè ààrẹ, lẹ́yìn oṣù mẹ́sàn-án lẹgbẹ́ ṣe ìyànsípò ìdákọ́ńkọ́  aláìláriwo nítorí àrùn Kòrónà tó gbòde kan yìí.
Àṣejèrè: Ọdún kelòó rèé tẹ́yin tí ń wa taksí?
Ààrẹ Onítaksí: Láti ọdún 1990, ọgbọ̀n ọdún rèé tí mo ti jẹ́ dẹ́rẹ́bà awakọ̀ taksí ní Adéṣínà Taxi Park, ní Sùúrùlérè, ẹnu ẹ̀ ni mo di akọ̀wé ẹgbẹ́ yìí, mo lo ọdún mẹ́jọ gẹ́gẹ́ bí akọ̀wé Sùúrùlérè Branch, 2007 ni mo jẹ akápò ẹgbẹ́ ní olú iléeṣẹ́ ẹgbẹ́ wa lábẹ́ Àlàájì Tati Useeni kí n tóó wá di akọ̀wé àgbà ẹgbẹ́ fọ́dún mẹ́jọ mííràn lábẹ́ Àlàájì Tajudeen Adétòrò, pẹ̀lú gbogbo ìrìnàjò mi nínú iṣẹ́ awakọ̀ taksí yìí làwọn ẹgbẹ́ kúkú rò ó pé òdú ni ohun gbogbo tó ní i ṣe pẹ̀lú iṣ̣ẹ́ awakọ̀ taksí Èkó; kìí ṣàìmò fólóko mi, ni wọ́n bá kúkú pa oókan pọ̀ mọ́ eéjì, ni wọ́n bá lémi nipò ààrẹ tọ́ sí, fún oríṣìí ìrírí mi lẹ́gbẹ́.
Àṣejèrè: Bí mo ṣe ń wò yín, ẹni tó kàwé dáadáa ni yín, báwo ni ètò ẹ̀kọ́ kíkà yín ṣe lọ?
Ààrẹ Onítaksí: Mo ka ilé-ẹ̀kọ́ alákọ̀ọ́bẹ̀rẹ̀ ní Kàdúná, ilé ẹ̀kọ́ gíga ní Òyun Baptist High School ní Ìjágbó, Kwara.
Lẹ́yìn iṣẹ́ díẹ̀, mo tẹ̀ síwájú nínú ẹ̀kọ́ ìmọ̀ nípa iṣẹ́ ìránṣẹ́, tí wọn ń pè ní Theology, ni Holy Ghost Christain Center, níléèwé gbogbonìṣe ti Kàdúná, mo kàwé nípa ìṣàkóso níbẹ̀ kí tóó wáá parí HND nínú ètò ẹ̀kọ́ iṣẹ́ ìránṣẹ́ ní Kàdúná Polytecnic.
Bí ẹ ṣe ń wò mí yìí, ojúlówó àlúfáà ìránṣẹ́ Ọlọ́run tí a fi àmì òróró yàn ni mí, ṣùgbọ́n mo kàn ní ìfẹ́ sí iṣẹ́ awakọ̀ taksí ni, mo sì ti ní oore-ọ̀fẹ́ láti rìnrìnàjò lọ sílùú London, South Africa, Germany, Holand lọọ bá wọn ṣiṣẹ́ taksí lọ́hùn ún.
Ìrírí mi nílùú òyìnbó wú mi lórí púpọ̀, mo dẹ̀ pinnu láti yí ìgbé ayé taksí wíwà padà sí rere ní àsìkò tí mo jẹ́ ààrẹ yìí.
Bó tiẹ̀ jẹ́ pé àrùn Kòrónà fẹ́ẹ́ dáwa lọ́wọ́ kọ̀ díẹ̀, ṣùgbọ́n ìtẹ̀síwájú yóò bá iṣẹ́ náà láìpẹ́.
Àṣejèrè: Ṣùgbọ́n, iṣẹ́ ọ̀hún kò fi bẹ́ẹ̀ dá bíi ti tẹ́lẹ̀ mọ́?
Ààrẹ Onítaksí: Ọ̀rọ̀ lẹ sọ!
Díẹ̀ lọ́wọ́ olórí, púpọ̀ lọ́wọ́ àwọn ọmọ ẹgbẹ́.
Gómìnà Raji Fáṣọlá ṣe gudugudu méje yààyà mẹfà fẹ́gbẹ́ onítaksí l’Ékòó.
Fáṣọlá kò yá wa lówó, ṣùgbọ́n wọ́n pọ̀n wá lẹ́yìn pẹ̀lú ọ̀já tó nípọn, wọ́n ṣe onídùúró fún wa láwọn báǹkì kan, àìmọye mílíọ̀nù làwọn ilé ìfowópamọ́ yá wa, tí a sì ti san-án tán, gbogbo ohun tí mo ń sọ yìí ti le lọ́dún mẹ́wàá o, ṣé ẹ mọ̀ pé mọ́tò náà máa ń dàgbà, bẹ́ẹ sì ni kò sí onídùúró àti báǹkì tó fẹ́ẹ́ yá wa lówó bíi ti ìgbà yẹn mọ́, àti pé iṣẹ́ awakọ̀ taksí nínú àwọn estate wa káàkiri Èkó kò dà bíi ti àtẹ̀yìnwá.
Ọ̀pọ̀lọpọ̀ onítaksí ni wọ́n kùn lọ́dà mííràn láti leè ma wọnú estate káàkiri, a ò le máa yáwó ra mọ́tò ká má leè san án padà lásìkò, ṣùgbọ́n èyí da omitútù sí wa lọ́kàn, ló fi dà bíi pé taksí ti ń kú l’Ékòó.
Lára ìṣòro táà ń dojú kọ nìyí, abẹ́rẹ́ tó lókùn nídìí ni wá, a kìí ṣe gbọ́mọ-gbọ́mọ bẹ́ẹ̀ a kìí fi mọto wa jalè.
Gbogbo àkọsílẹ̀ àwọn ọmọ ẹgbẹ́ wa pátápátá la ní.
Ẹ wo káàdì ni mo gbé kọ́ ọrùn yìí, bí gbogbo ọmọ ẹgbẹ́ dẹ̀ ṣe ní i nìyí.
Àwọn tó ń kun taksí wọn lọ́dà mííràn ni wọ́n ń ṣiṣẹ́ burúkú.
Ẹgbẹ́ wa nìkan nìjọba fọwọ́ sí, pẹ̀lú kọ́lọ̀ ìdánimò wa, tó jẹ́ yẹ́lò.
Ṣùgbọ́n kí ló dé tàwọn estate àti pápákọ̀ òfúrufú ń gbógun tì wá?
Bẹ́ẹ̀ ló rí ní Unilag, Èkó Hotels, bẹ́ẹ̀ àm̀básádọ̀ la jẹ́ káàkiri àgbáyé, kò sí ibi tí ẹ máa dé lágbàáyé, tí ẹ ò ní rí taksí.
Lára àwọn ìgbésẹ̀ àtúnṣe tí mo fẹ́ẹ́ gbé nìyí gẹ́gẹ́ bí ààrẹ, láti ṣèpàdé pẹ̀lú àwọn adarí estate kọ̀ọ̀kan l’Ékòó àti FAAN, ìyẹn àjọ tó ń ṣàkóso pápákọ̀ òfúrufú, Airport wa, pàápàá Ọ̀gbẹ́ni Rótìmí Amaechi tó jẹ́ mínísítà.
Taksí kò kú rárá o,  èmí mọ̀ pé láìpẹ́; a ó débẹ̀.
Àṣejèrè: Irú àwọn àtúntò wo lẹ fẹ́ẹ́ mú bá iṣẹ́ taksí, ǹjẹ́ ẹ lèè sọ fún wa?
Ààrẹ Onítaksí: Kí n tóó dépò ààrẹ, a ti ṣèfilọ́lè ohun tí a pè ní “Taxi App”.
Ibi táyé bá yí sí, làwa náà gbọdọ̀ báwọn yí sí, ìrọ̀rùn làwọn aráàlú ń fẹ́.
Bẹ́ẹ̀ làwa onítaksí náà ti ní “Èkó Cab” tó wà lórí ẹ̀rọ ayélujára, fún ìgbáyé-gbádùn àwọn èèyàn.
Nígbà tí a bá kó mọ́tò tuntun wọlé pẹ̀lú ẹ̀rọ ọlọ́yẹ́, bíi ọgbọ̀n ti wà nílẹ̀ báyìí, ṣùgbọ́n a ń fẹ́ ìrànwọ́ owó láti báǹkì.
Àṣejèrè: Kí ló fà á tí kò fi sí àwọn ọ̀dọ́ nínú iṣẹ́ taksí mọ́?
Ààrẹ Onítaksí: Ọmọọdún márùndínlọ́gbọ̀n (25 ) ni mí nígbà tí mo darapọ̀ mọ́ ẹgbẹ́ yìí gẹ́gẹ́ bí awakọ̀, àwọn ọ̀dọ́ wà lẹ́nu iṣẹ́ wa yìí, wọn ń dàgbà sẹ́nu ẹ̀ ni, tí ẹ bá rántí, nígbà tí Fáṣọlá kó  àwọn Mega Taxi wọlé, àwọn ọ̀dọ́ pọ̀ tí wọn ń wá á, nítorí ó jẹ́ mọ́tò tuntun pẹ̀lú ọyẹ́.
Ṣé ẹ mọ̀ pé àwọn ọ̀dọ́ ayé ìsíǹyí fẹ́ràn ǹǹkan tó bá rọrùn, ṣùgbọ́n a ti ń gbìyànjú láti rí i pé tọkùnrin tobìnrin àti ọ̀dọ́mọdé tọ́jọ́ orí ẹ̀ tóó wa ọkọ̀ la máá ṣèpolongo fún, láti wáá darapọ̀ mọ́ iṣẹ́ yìí, nítorí iṣẹ́ owó tó níye lórí àti wípé àwọn àgbàlagbà tó wà níbẹ̀ máa dògbó lọ́jọ́ kan, káwọn ọ̀dọ́ túnbọ̀ leè máa gbé taksí wíwà lárugẹ.
Àwa awakọ̀ kìí ṣiṣẹ́ pẹ̀lú goggle map, kò sọ́nà tí Ọlọ́run kò fún wa mọ̀ l’Ékòó, fún ìdí èyí àti ṣèpolongo nínú rédíò rí, ara ìpolongo náà ni mo ń ṣe pẹ̀lú ẹ̀yin oníìwé ìròyìn yìí, láìpẹ́ a tún gbé ìgbésẹ̀ sí i.
Àṣejèrè: Ẹ jẹ́ ká yà díẹ̀, ọkọ aṣẹ́wó tí wọn máa ń pè yín, kí ló fà á?
Ààrẹ Onítaksí: (Ààrẹ Rẹ́rìn-ín) Ọ̀rọ̀ lẹ sọ.
Onífàájì nii wá, onífàájì lèmi náà.
Tẹ́lẹ̀, àárín wákàtí mẹ́ta sí mẹ́rin, a ti pawó rẹpẹtẹ, tẹ́ẹ bá wá rí dẹ́rẹ́bà pẹ̀lú ṣéènì lọ́rùn àti lọ́wọ́, ara fàájì náà ni.
Àwa onítaksí la mọ ilé oúnjẹ tó dára jù l’Ékòó.
Owó ojúmọ́ tí à ń pa, àwọn obìnrin máa ń sá tẹ̀lé wa ni.
Àwọn kan níyàwó méjì mẹ́ta nínú wa, ṣùgbọ́n nǹkan ti yí padà.
Nítorí náà, ọkọ aṣẹ́wó ni mí o, a sì ń jẹ́ orúkọ yẹn.
Ẹní bá ń ṣiṣẹ́ déédé, ó yẹ kó lásìkò ìgbádùn.
Àṣejèrè: Ìrànwọ́ wo lẹ wá ń fẹ́ lọ́wọ́ ìjọba báyìí o?
Ààrẹ Onítaksí: Mo gbé ìgbésẹ̀ láti rí Gómìnà Sanwó-Olú ṣùgbọ́n àrùn Kòrónà ló ń dí́ wa lọ́wọ́.
Nǹkan mẹ́ta là ń fẹ́, kí wọ́n máá jẹ́ kí iṣẹ́ taksí parẹ́ nílùú Èkó.
Fáṣọlá, Adéfulírẹ, Ọpẹ́ifá àti Toríọlá, gbogbo àwọn èèyàn wọ̀nyí ni wọ́n sọ nǹkan rere nípa iṣẹ́ taksí.
Ẹ̀kejì lọ̀rọ̀ àwọn estate yẹn, lóòótọ́ ìjọba Fáṣọlá gbìyànjú, ṣùgbọ́n bí wọ́n ti kúrò níbẹ̀ làwọn estate yẹn tún gbégi dínà wa.
Kí wọ́n sì tún jọ̀ọ́, kí wọ́n ran àwa náà lọ́wọ́ pàápàá pẹ̀lú ìrànwọ́ tí wọ́n ṣe lásìkò ìgbélé àrùn Kòrónà, nípa yíyáwa lówó kí èlé orí ẹ̀ má sì pọ̀ jù, gẹ́gẹ́ bí Amọ́sùn àti AbdulFatai ṣe ṣe ní Ògùn àti Kwara.
Àṣejèrè: Kínni ìmọ̀ràn yín fọ́mọ ẹgbẹ́ lápapọ̀?
Ààrẹ Onítaksí: Ìgbà ọ̀tun ti dé, Ọ̀túnba Táíwò Ọmọ́lékan ló wà lórí ipò ààrẹ.
Kò síbi tá ò leè lọ, kò sẹ́ni tá ò leè bá sọ̀rọ̀.
Ẹ gba káàdì ìdánimọ̀ yín, ẹ gba ìwé ìdánimọ̀ ara ọkọ̀, ẹ ṣe àwọn ìwé mọ́tò yín kó pé.
Lẹ́yìn taa bá ṣèyí tán, ká wáá wo ibi tí Ọlọ́run yóò gbé iṣẹ́ taksí wíwà dé l’Ékòó.
Ẹ ṣé é o!.
Àwa là ń jà fẹ́tọ̀ọ́ àwọn tóhun tí wọ́n fowó rà kò bá tẹ́ lọ́rùn – Kẹ́mi Olúgbòde
Ẹ jẹ́ kí á mọ orúkọ yín àti ohun tí ẹ̀ ń ṣe níléeṣẹ́ yìí?
Orúkọ mi ni Kẹ́mi Olúgbòde.
Èmi ni adarí iléeṣẹ́ LASCOPA, ìyẹn ní Lagos State Consumers’ Protection Agency, tó jẹ́ Ilé iṣẹ́ tìjọba dálẹ̀ láti jà fún ẹ̀tọ́ ọmọ ènìyàn nípa ohun tí wọ́n fowó wọn rà, àbí iṣẹ́ tí wọ́n sanwó fún tí kò tẹ́ wọn lọ́rún.
Òfin ló dá iléeṣẹ́ yìí sílẹ̀, láti jà fáráàlú lórí nǹkan táa ń lò sára tàbí táa ń jẹ sẹ́nu, àwọn araàlú lábẹ́ òfin lẹ́tọ̀ọ́ láti ní ìmọ̀ tó péye nípa ẹ̀tọ́ wọn lábẹ́ òfin, àti pé kí wọn lè mọ̀ pé wọ́n lẹ́ẹ̀tọ́ fún ààbò kí gbogbo nǹkan tí wọ́n bá kówó lé, le tẹ́ wọn lọ́rùn.
Gbogbo nǹkan tó jẹ́ kòṣeémánì fáwọn aráàlú, ìbá ṣe omi, aṣọ táà ń wọ̀ sọ́rùn, iná mọ̀nàmọ́ná, ilé táa ń gbé, àwọn nǹkan tó jẹ́ pé owó àpò wọn ni wọ́n fi ń rà á, wọ́n gbọ́dọ̀ rí ìtẹ́lọ́rùn nínú ẹ̀, kó má jẹ́ pé wọn sowó nù.
Bí a bá wá rí ẹni tó fọwọ́ ẹ̀ ra nǹkan tí kò tẹ́ ẹ lọ́rùn, irú wọn là ń jà fún.
Láìpẹ́ yìí lẹ lọ sínú ọjà fún ètò kan, kínni ìdí tó fi jẹ́ pé inú ọjà lẹ lọ?
A lọọ ṣètò kan níbẹ̀ nínú ọjà Ojúwòyè, ní Muṣin.
Ṣùgbọ́n a ò fẹ́ káwọn èèyàn ṣì wá mu fún àwọn àjọ ìjọba yòókù tó ní nǹkan ṣe pẹ̀lú ọjà.
CBD wà níbẹ̀, àjọ Taskforce náà wà níbẹ̀, àmọ́ àwa kìí kó ọjà ọlọ́jà.
Gbogbo ọjà táa bá lọ, la máa ń ní àjọṣepọ̀ pẹ̀lú àwọn adarí ọjà wọn; ìyálọ́jà àti bàbálọ́jà.
Wọ́n ṣì máa ń ràn wá lọ́wọ́, táa bá gbọ́ pé ayédèrú ọjà kan wà níbì kan, tàbí ọjà tó ti pé lórí igbá.
Àwọn la máa pè tí wọ́n sì máa bá wa pe àwọn tó ń ta ọjà yẹn.
Ìrànlọ́́wọ́ ńlá là ń rí gbà lọ́dọ̀ àwọn ọlọ́jà lórí iṣẹ́ wa.
Ṣùgbọ́n a kìí kó ẹrù ọjà ọlọ́jà.
Ẹnìkan fẹjọ́ sùn wá nípa ohun mímu kan tó rà lọ́jà láìpẹ́ yìí, a sì lọ sọ́jà yẹn lọ́dọ̀ ẹni tó ń tà á, àwọn adarí ọjà náà gbọ́ sí i, wọ́n sì gba gbogbo ọjà yẹn lọ́wọ́ àwọn tó ń tà á lọ́jà, ṣùgbọ́n wọ́n fún bàbá tó ra ọjà yẹn ní owó gbà má bínú.
A láwọn òṣìṣẹ́ tó máa ń lọ sí àwọn ọjà ìgbàlódé náà, láti wádìí nǹkan tí wọn ń tà.
Ó tó àwọn mélòó tẹ́ẹ ti fọwọ́ òfin mú?
Àwọn ẹjọ́ kan wà ní kóòtù, taa ń bá ṣẹjọ́ lọ́wọ́, àwọn tó ti san owó ìtanràn náà wà.
Kò sí ọ̀sẹ̀ kan taa kí ń mú àwọn èèyàn tó ń ta féèkì tàbí ọjà tó ti pẹ́ lórí igbá, bó tiẹ̀ jẹ́ pé ó ti ń dínkù, a dé ọjà kan, ṣọ́ọ̀bù kan níbẹ̀, ìdajì ọjà rẹ̀ ló ti bàjẹ́ lórí igbá.
Báwo lẹ ṣe ń ṣe é tí iṣẹ́ yín pẹ̀lú àwọn iléeṣẹ́ ìjọba yòókù kò fi tako ara wọn?
Iléeṣẹ́ ìjọba ni gbogbo wa, táwọn èèyàn bá ti wáá fẹjọ́ sùn, a kàn máa gbé ọ̀rọ̀ yẹn lọ sí ọ̀dọ̀ ẹni tó kàn ni, a kìí tako ara wa, òṣìṣẹ́ ìjọba náà ni gbogbo wa, ṣùgbọ́n òfin ló gbé iléeṣẹ́ yìí kalẹ̀.
Bí àwọn èèyàn bá mú ẹ̀sùn wá sọ́dọ̀ wa, a máa ṣèwádìí rẹ̀ dáadáa, àwọn lọ́ọ́yà wà níbí, àwọn onímọ̀ sáyẹ́ǹsì wà níbẹ̀, iléeṣẹ́ SON wà pẹ̀lú wa, bẹ́ẹ̀ náà ni NAFDAC àti FIIRO.
Àwọn tó ra irinṣẹ́ tí kò bá dára lọ́jà, a ní àwọn òṣìṣẹ́ tó máa ṣéwàdìí bóyá lóòótọ́ ni ọjà yẹn kò dáa.
Bẹ́ẹ̀ náà la ní iléẹjọ́ mẹ́fà báyìí, ẹyọ kan la fi bẹ̀rẹ̀ tẹ́lẹ̀.
Àwọn tí ìjọba fẹ̀tọ́ wọn dù ńkọ́, ṣé ẹ máa ń jà fáwọn yẹn náà?
Bẹ́ẹ̀ ni, ìjọba ta ilẹ́ fẹ́nìkan, wọ́n tún gba ilẹ̀ yẹn lọ́wọ́ ẹ̀, a sì dá sí i, wọ́n fẹ́ẹ́ dá owó rẹ̀ padà, ṣùgbọ́n a ti sọ fún wọn pé bí ayé míì n bá ti yọ kí wọ́n fún ẹni yẹn nílẹ̀ míìn.
Ẹnìkan náà; àwọn VIO mú u, wọ́n sì fáìnì rẹ̀, ó wáá bá wa, a dá sọ́rọ̀ yẹn, a sí yanjú ẹ̀, torí obìnrin yẹn kò jẹ̀bi, àwọn iléeṣẹ́ ìnṣọ́ráǹsì tó sanwó fún ló jẹ̀bi.
Wọ́n dá owó padà fún obìnrin yẹn o.
Pẹ̀lú àwọn onímọ́tò ńkọ́…?
A ti pè wọ́n sípàdé náà, wọn kò wá, ṣùgbọ́n wọ́n ti kọ lẹ́tà síwa pé àwọn máa wá.
A ṣèpàdé pẹ̀lú iléeṣẹ́ tó ń fi bọ́ọ̀sì kó èrò láti Ìkòròdú lọ sí Èkó náà.
Àwọn èèyàn wá fẹjọ́ wọn sùn wá lórí bí wọ́n ṣe fowó kún owó mọ́tò.
A pè wọ́n, wọ́n sì ṣàlàyé fún wa ìdí táwọn fi ṣe bẹ́ẹ̀.
Kí làwọn àfojúsùn yín?
A ṣì ń tẹ̀ síwájú, àṣeyọrí wa pọ̀, a ti lọ́fììsì ní Ìkòròdú báyìí, àníyàn wa ni pé ká ní ọ́fììsì tó pọ̀ káàkiri àwọn káńsù, káwọn èèyàn le tètè rí wa.
Ká le túbọ̀ máa ṣèpolongo lọ sọ́dọ̀ àwọn aráàlú nípa ẹ̀tọ́ wọn.
Lára àṣeyọrí wa náà ni pé owó táa ti gbà fún àwọn èèyàn ti lé ní mílíọ́nù mẹ́rìnlélọ́gbọ̀n.
Ojoojúmọ́ láwọn èèyàn ń fẹjọ́ sùn wá, tí wọn ń gbé ọ̀rọ̀ wáá bá wa.
Sanwó-Olú ṣàbẹ̀wò ìbánikẹ́dùn sílé Ighodalo * Ohun tí Ìbídùńní sọ kò tóó kú reè
Gómìnà ìpínlẹ̀ Èkó, Babajídé Sanwó-Oĺu ti ṣàbẹ̀wò sí mọ̀lẹ́bí gbajúmọ̀ oníṣòwò tó tún jẹ́ ìránṣẹ́ Ọlọ́run, Pasitọ Ituah Ighodalo tó pàdánù ìyàwó rẹ̀, Ìbídùńní Ighodalo.
Ọ̀sán Sánńdè tí ìròyìn ṣẹ́yọ pé arẹwà obìnrin náà jáde láyé nílùú Port Harcourt ni Sanwó-Olú bẹ àwọn mọ̀lẹ́bí náà wò nílé wọn l’Ékòó.
Ohun tí Àṣejèrè gbọ́ ni pé lẹ́yìn tí gómìnà bá mọ̀lẹ́bí náà kẹ́dùn, ṣe ló tún gbàdúrà fún wọn.
Bá́kan náà, ọ̀kan nínú àwọn òṣèrébìnrin ilẹ̀ wa tó tún máa ń ya fọ́tò, tó súnmọ́ olóògbé dáadáa ti sọ ọ́ síta ohun tí Ìbídùńní bá a sọ kẹ́yìn.
Òǹkọrin náà táwọn èèyàn máa ní TY Bello ló sọ ọ́ lórí ẹ̀rọ ayélujára rẹ̀ pé Ìbídùńní sì bá òun sọ̀rọ̀ lóru alẹ́ Sátidé kó tóó di pé ó kú lọ́jọ́ Sánńdè.
Bello ní, lára ohun tí Ìbídùńní bá òun sọ ni pé òun kò ṣetán àti ṣọjọ́ọ̀bí alárinrin kankan, ṣùgbọ́n, ohun tó ṣe pàtàkì sóun ni bóun ṣe máa dun àwọn ogójì mọ̀lẹ́bí nínú láti sàmì ayẹyẹ ọjọ́ọ̀bí ogójì ọdún òun.
Lára àwọn oore tí Ìbídùńní máa ń ṣe nígbà ayé rẹ̀ ni láti ran àwọn obìnrin tí wọn kò tètè bímọ nílé ọkọ lọ́wọ́, ó sì ní iléeṣẹ́ kan tó máa ń ṣe agbátẹrù ètò náà fún àwọn obìnrin tó kù díẹ̀ káàtó fún.
Tinúbú padà dé, Sàràkí ni kò sọ̀rọ̀ sókè lórí ètò ààbò ilẹ̀ Yorùbá
Ìròyìn tó ń tẹ̀ wá lọ́wọ́ fihàn pé Aṣíwájú Bólá Tinúbú ti padà délé sílùú Èkó láti ìlú òyìnbó tó ti lọọ gba ìsinmi, ṣùgbọ́n bí wọ́n ti ń wọlé dé náà ni adarí iléègbìmọ̀ aṣòfin àná, D́okítà Bùkọ́lá Sàràkí náà pe òun àtàwọn olóṣèlú ẹgbẹ́ rẹ̀ níjà pé kí wọn sọ̀rọ̀ sókè lórí rògbòdìyàn ìjà fúlàní àtàwọn Yorùbá tó ń ṣẹlẹ̀ lọ́wọ́ níìpínlẹ̀ Ọ̀yọ́.
Ìrọ̀lẹ́ òní ni ìròyìn ṣẹ́yọ pé Tinúbú dé sílè Nàíjíríà láti ìlú òyìnbó níbi tó ti lọ fún ìsinmi.
Bẹ́ẹ̀ ò bá gbàgbé, láìpẹ́ yìí ni Tinúbú gba ìlú òyìnbó lọ fún ìsinmi, lásìkò náà nìròyìn jáde pé bàbá náà ti kó àrùn Kòrónà, kó tóó di pé agbẹnusọ rẹ̀, Túndé Rahman sọ fáwọn oníròyìn pé kò sòótọ́ nínú ọ̀rọ̀ náà, bàbá kàn lọ fún ìsinmi ọlọ́dọọdún tó máa ń ṣe ni.
Látìgbà náà sì ni Tinúbú ti wà nílùú òyìnbó, ṣùgbọ́n lónìí ló padà dé sí pápákọ̀ òfurufú ilẹ̀ wa, bẹ́ẹ̀ ló sì ti wà nínú ilé báyìí tó ti ń gba àwọn àlejò lóríṣìíríṣìí, pàápàá àwọn àgbààgbà nínú ètò òṣèlú.
Ṣùgbọ́n bí Tinúbú ti ń balẹ̀ sí Náìjíríà ní Bùkọ́lá Sàràkí náà fi àtẹ̀jáde kan síta, níbi tó ti sọ̀rọ̀ nípa rògbòdìyàn Fúlàní àti àwọn Yorùbá tó ń ṣẹlẹ̀ ní Òkè Ògùn, pàápàá nínú Ìgàngàn, níbi tí Sunday Ìgbòho ti ní káwọn fúlàní kẹ́ru wọn kúro nílùú náà.
Bó tiẹ̀ jẹ́ pé Sàràkí kò dárúkọ Tinúbú, gómìnà ìpínlẹ̀ Kwara tẹ́lẹ̀ náà tọ́ka sí àwọn èèyàn ni wọ́n ń fojú sọ́nà àti dupò ààrẹ lọ́dún 2023.
Ó ní, àsìkò yìí kì í ṣe àsìkò táwọn olóṣèlú, pàápàá àwọn tó ń fojú sọ́nà fún ọdún 2023 láti dupò ààrẹ gbọdọ̀ dákẹ́, ó ní, kò yẹ kó di ọdún 2023 kí wọ́n tóó bẹ̀rẹ̀ sí í sọ̀rọ̀, nítorí àsìkò yìí gan an làwọn ọmọ Nàíjíríà ń retí wọn láti sọ ohun kan nípa ìṣẹ̀lẹ̀ náà, kí àlááfíà ba à lè jọba.
Bẹ́ẹ̀ ló sì tún rọ Ààrẹ Muhammadu Buhari láti pèpàdé gbogbo àwọn alẹ́nulọ́rọ̀ nídìí iṣẹ́ òṣèlú àti iṣẹ́ẹ̀jọba, pàápàá àwọn ààrẹ àná, àwọn adarí iléègbìmọ̀ aṣòfin àná, àtàwọn ọ̀gá ológun tó ti ṣe kọjá, pé kó bá wọn jíròòrò lórí bí àlááfíà yóò ṣe padà sílẹ̀ wa níbí.
Ó ṣeé ṣe kíjọba fòfin de àwọn tó ń ta gáásì ìdáná l’Ékòó
Bó tiẹ̀ jẹ́ pé ìjọba ìpínlẹ̀ Èkó kò tí ì sọ pàtó ohun kàn nípa rẹ̀, ohun tí Àṣejèrè ń gbọ́ lọ́wọ́ yìí ni pé ó ṣeé ṣe kí ìjọba fòfin de títa afẹ́fẹ́ gáàsì ìdáná láwọn àdùgbò níìpínlẹ̀ Èkó.
Èyí jẹyọ nítorí ìjàm̀bá gáàsì ìdáná tó páàyàn márùn ún tó sì tún ṣe ọ̀pọ̀lọpọ̀ èèyàn léṣe ní àgbègbè Bàrúwá ní Ìpájà, l’Ékòó láàárọ̀ òní.
Gómìnà Babájídé Sanwó-Olú nígbà tó ń fi ọ̀rọ̀ ìbánikẹ́dùn rẹ̀ ránṣẹ́ láti ọwọ́ akọ̀wé ìròyìn rẹ̀, Gbóyèga Àkọṣílẹ, ó sọ pé ìjọba ti ṣetán láti gbé ìgbésẹ̀ tó nípọn lórí àwọn tó ń ṣòwò gáàsì ìdáná kírú ìjàmbá bẹ́ẹ̀ máa ba à ṣẹlẹ̀ lọ́jọ́ iwájú.
Nígbà tó ń sọ̀rọ̀ ìbánikẹ́dùn náà, gómìnà ní òun bá àwọn tó pàdánù ẹ̀mí wọn, àtàwọn tó pàdánù dúkìá kẹ́dùn ìṣẹ̀lẹ̀ náà, ó ní ìṣẹ̀lẹ̀ burúkú tìjọba òun kò le gbàgbé láéláé ni.
Àmọ́ ṣá, gbogbo ìgbìyànjú wa láti ba àwọn aláṣẹ sọ̀rọ̀ lórí ọ̀rọ̀ náà ló já sí pàbó, àtẹ̀jíṣẹ́ táa fi ránṣẹ́ sí kọmíṣánnà fún ètò ìròyìn níìpínlẹ̀ Èkó, Gbénga Ọmọ́tọ́ṣọ̀, ní ọkùnrin náà kò tí ì fèsì sí títí di àkókò tí a ń kọ ìròyìn yìí, ṣùgbọ́n àwọn tó súnmọ́ ìjọba sọ pé kò dájú pé gómìnà máa fààyè gba àwọn tó ń ṣiṣẹ́ títa afẹ́fẹ́ gáàsì ìdáná láwọn àdúgbò láti máa ṣe òwò wọn lọ mọ́, nítorí ìjàmbá tí kinní ọ̀hún ń mú wá.
Nínú ọ̀rọ̀ tiẹ̀ ṣá, Fẹ́mi Òkè Ọ̀sanyìntólú, tó jẹ́ alákòóso ìṣẹ̀lẹ̀ pàjáwìrì l’Ékòó sọ pé àwọn márùn ún ló pàdánù ẹ̀mí wọn nínú ìjàmbà náà, ó ní èèyàn mẹ́jọ ló wà ní ọsibítù tí wọ́n ń gba ìtọ́jú ní Gbàgádà, ilé mẹ́ẹ̀ẹ́dọ́gbọ̀n ló bá ìṣẹ̀lẹ̀ náà lọ, ṣọ́ọ̀bù mẹ́rìndínlógún ló jóná ráú ráú, iléewé àdáni kàn náà lọ sí i, òtẹ́ẹ̀lì kan náà jóná ráú, bẹ́ẹ̀ ni mọ́tò mẹ́ta fara gbá ìṣẹ̀lẹ̀ náà.
Báà ó bá ṣọ́ra, àwọn Fúlàní á bẹ̀rẹ̀ sí í jí àwọn ọba wa gbé – Sunday Ìgbòho
Ajìjàgbara ọmọ Yorùbá tíròyìn rẹ̀ ń kàn lọ́wọ́ lórí ọ̀rọ̀ àwọn fúlàní àti ìlú Ìgàngàn nílẹ̀ Òkè Ògùn, ńìpínlẹ̀ Ọ̀yọ́, Olóyè Sunday Adéyẹmọ, táwọn èèyàn ń pè ní Sunday Ìgbòho, ti pàrokò ránṣẹ́ sáwọn ọlọ́pàá pé ẹ̀rù ò bodò òun o, kí wọn má halẹ̀ mọ́ òun rárá.
Ọkùnrin ogun náà tún sọ pé bóun kò bá gbé ìgbésẹ̀ tóun gbé náà, ọjọ́ kan làwọn fúlàní yóò wáá jí àwọn ọba ilẹ̀ Yorùbá gbé, tí kò sẹ́ni tó máa rí nǹkan ṣe sí i.
Nígbà tó ń bá àwọn oníròyìn BBC sọ̀rọ̀ láìpẹ́ yìí, Sunday Ìgbòho ní, lóòótọ́ lòun gbọ́ pé wọ́n ti ní kí àwọn ọlọ́pàá máa wá òun kiri, ọkùnrin ogun náà ní, ẹ̀rù kó ba òun rárá, digbí lóun wà, nítorí ìjà àwọn ọmọ Oòduà lòun ń jà, àti pé kí àlááfíà baà jọba nílẹ̀ náà ló jẹ òun lógún, eré náà lòun sì ń sá.
Bákan náà ló tún sọ pé ọ̀pọ̀ àwọn ọba ilẹ̀ Yorùbá lẹ̀rù ń bà nítorí kí wọ́n má baà rọ̀ wọ́n lóyè, ṣùgbọ́n ó ní ẹ̀rù kò ba òun o.
Ìgbòho rán àwọn oníròyìn ọ̀hún létí ohun táwọn fúlàní ṣe fún Ọ̀mọ̀wé ọmọ ilẹ̀ Yorùbá tó wálé wáá dáṣẹ́ sílẹ̀ l’Ókè Ògùn táwọn fúlàní yìnbọn pa, ìyẹn Dókítà Fatai.
Ó ní, àwọn fúlàní lọ sóko rẹ̀, wọ́n ba ọkọ náà jẹ́, ó lọọ bá Séríkí àwọn fúlàní yìí láti sọ ohun tó ṣẹlẹ̀ fún un, nígbà tó débẹ̀, ṣeni wọ́n dè é mọ́lẹ̀, tí wọń sì pa á.
“Ọ̀pọ̀ àwọn èèyàn làwọn fúlàní yìí ti ṣekúpa, bí wọn sì ti ń jí àwọn èèyàn gbé, bẹ́ẹ̀ náà ni wọn sì tún ń gba owó lọ́wọ́ àwọn èèyàn, owó tíye rẹ̀ tó mílíọ́nù méje sí mẹ́wàá ni wọ́n ń gbà lọ́wọ́ àwọn èèyàn, nílẹ̀ baba wa o!“Bí ẹ bá wo fídíò tí wọ́n fi ń ránṣẹ́ kiri, ohun tí mo lọọ sọ fún Séríkí wọn rèé o, táwọn ọmọ rẹ̀ bẹ̀rẹ̀ sí í yìnbọn fún mi, ṣùgbọ́n ìbọn wọn kò ràn mí, bí wọn ṣe ń yìn ín ni mo ń gbà á lọ́wọ́ wọn, torí mi ò bá tìjà wá, kání tìjà ni mo bá wá ni, wọn kò le kojú mi.
“Gbogbo nǹkan tí mo ṣe ni inú àwọn ọba Òkè Ògùn dùn sí, wọ́n sì wà lẹ́yìn mi, bí a ò bá ṣọ́ra ọjọ́ kan ni fúlàní máa jí ọba ilẹ̀ Yorùbá gbé, yóò sì ní káwọn aráàlú rẹ̀ wáa fowó gbà á sílẹ̀, a níláti ṣọ́ra, ṣùgbọ́n àwa Yorùbá ṣì ń sùn.
Ọwọ́ tẹ olórí àwọn Fúlàní ń’Ìbàràpá, àtàwọn jàǹdùkú agbébọnrìn
Ọwọ́ àwọn agbófinró ti tẹ olórí àwọn fúlàní tó wà ní Ìbàràpá, ìyẹn Séríkí Fúlàní láàárò Mọ́ńdè, bẹ́ẹ̀ lọwọ́ ti tẹ àwọn jàǹdùkú mẹ́tàdínláàádóta tí wọ́n ká àwọn ohun ìjà olóró mọ́ lọ́wọ́ lágbègbè náà, lọ́jọ́ Sánńdè.
Adarí ẹgbẹ́ OPC ní àgbègbè Ìbàràpá, Ọ̀gbẹ́ni Ọláńrewájú Ògèdèǹgbé, ló sọ̀rọ̀ yìí fáwọn oníròyìn lónìí, Mọ́ńdè nígbà tí wọn ń bií léèrè ọ̀rọ̀ nípa àwọn jàǹdùkú tọ́wọ́ àwọn agbófinró tẹ̀ lánàá Sánńdè.
Ọkùnrin náà sọ pé, inú mọ́tò ńlá mẹ́ta kan ni wọ́n kó gbogbo wọn sí, odò Òfìkì lọwọ́ sì ti tẹ gbogbo wọn, ṣùgbọ́n ohun tó yanilẹ́nu ni pé aṣọ yúnífọ́ọ̀mù àwọn fijilanté ni wọ́n bá lọ́rùn wọn.
Bákan la gbọ́ pé àwọn ohun ìjà olóró bíi ìbọn ìléwọ́, ọfà, ọta ìbọn, àti òògùn abẹnugọ̀ǹgọ̀ lóríṣìírìṣí ni wọ́n bá lọ́wọ́ àwọn jàǹdùkú náà táwọn kan sọ pé Fúlàní ni wọ́n.
Bẹ́ẹ̀ ni wọ́n sì sọ pé ìlú Ìlọrin, Ìṣẹ́yìn, àtàwọn ìlú tó yí i ká ni wọ́n ti lọọ kó gbogbo wọn wá.
Àwọn ṣójà àtàwọn agbófinró la gbọ́ pé wọn fọwọ́ òfin mú àwọn jàǹdùkú afurasí yìí, tọ́pọ̀ àwọn èèyàn agbègbè náà sọ pé fúlàní ni wọ́n.
Bẹ́ẹ́ ò bá gbàgbé, òpin ọ̀sẹ̀ tó kọjá yìí làwọn jagunjagun Àmọ̀tẹ́kùn lágbègbè náà, pàápàá níbi táwọn ajínigbé ń farapamọ́ sí.
Èèyàn mẹ́ta ló fikú ṣèfàjẹ nínú ìkọlùù náà, nígbà tí ọmọ ogun Àmọ̀tẹ́kùn kan náà faragbọta, tó sì gbabẹ̀ kú.
Agbẹnusọ iléeṣẹ́ ọlọ́pàá Ọ̀yọ́, Olúgbénga Fádèyí, kò tí ì fìdíí ọ̀rọ̀ yìí múlẹ̀ fáwọn oníròyìn ṣá, ṣùgbọ́n adarí ẹgbẹ́ OPC ńìpínlẹ̀ Ọ̀yọ́, Alàgbà Rótìmí Olúmọ, ti sọ pé bẹ́ẹ̀ lọ̀rọ̀ náà rí fáwọn oníròyìn.
Wọ́n dá àwọn ẹgbẹ̀rún kan àtààbọ̀ opó lọ́lá l’Ékòó
Láti sààmì àyájọ́ ọjọ́ àwọn opó tọdún yìí, àwọn ẹgbẹ̀rún kan àtààbọ̀ (1500) opó ni aya gómìnà ìpínlẹ̀ Èkó, Dókítà Ìbíjoké Sanwó-Olú ti pín ẹ̀bùn owó fún lórúkọ ìjọba ìpínlẹ̀ Èkó.
Aya gómìnà àti aya igbákejì gómìnà, Arábìnrin Olúrẹ̀mí Hamzat ni wọ́n jọ lọ síbi ètò náà tí wọ́n ṣe fún àwọn opó.
Nítorí ati mú kí ayé dẹrùn fún àwọn obìnrin náà lásìkò yìí, pàápàá àsìkò tí àrùn Kòrónà kò jẹ́ kí ọ̀pọ̀ wọn rí nǹkan ṣe ni wọ́n ṣe ṣètò náà.
Ìbíjọkẹ̀ ní, oríṣìí ìyà ló máa ń kojú àwọn opó káàkiri àgbáyé, pàápàá ìṣẹ́ àti ìyá.
Ó sì ti di dandan kí gbogbo èèyàn pawọ́pọ̀ láti ràn wọ́n lọ́wọ́ kí wọn ba à lè gbé ìgbé ayé tó rọrùn, kí àwọn náà le jéèyàn láwùjọ.
Mercy Aigbe pariwo, ‘Iye tí mo ń ra dọ́là ti fẹ́ẹ̀ sọ mí sóko gbèsè!’
Nǹkan kò lọ dédé fún gbajúmọ̀ òṣèré tíátà ilẹ́ wa nnì Mercy Aigbe, ohun tọ́mọbìnrin náà ń tẹnumọ́ lásìkò yìí ni pé ọrọ̀ ajé kò ṣe dáadáa rárá.
Obìnrin òṣèré tíátà náà sọ pé ọjà pàṣípààrọ̀ tó mú kí owó dọ́là gbówó lórí ti kóbá kárà-kátà òun, àti pé ọjà kò lọ dédé mọ́.
Kìí ṣe ìròyìn mọ́ pé dọ́là ti gbówó lórí, pàápàá fún àwọn tó ń ṣe kárà-kátà.
Ọ̀pọ̀ àwọn oníṣòwò ni wọ́n ń pariwo pé ǹnkan kò lọ dédé, ọjá kò tà mọ́, nítorí gbogbo ọjà ló ti gbówó lórí, èyí kò sì ṣẹ̀yìn owó dọ́là tó di ọ̀wọ́ngógó.
Nígbà tó ń bá àwọn olólùfẹ́ẹ rẹ̀ sọ̀rọ̀ lórí ẹ̀rọ ayélujára, Mercy Aigbe béèrè lọ́wọ́ àwọn ọ̀rẹ́ rẹ̀ pé; ‘Ta ló leè sọ fóun bí nǹkan ṣe ń lọ lẹ́ka ọrọ̀ ajé lásìkò yìí, nítorí gbogbo ọjà ló ti gbówó lórí fóun, pàápàá àwọn tó ń ṣe kárà-kátà.
’Ọ̀pọ̀ àwọn olólùfẹ́ẹ rẹ̀ ló sì ti ń dá a lóhùn láti fi ẹ̀dùn ọkàn wọn sì bi àwọn adarí orílẹ̀-èdè yìí ṣe ń ṣètò ọrọ̀ ajé ilẹ̀ wa.
Yàtọ̀ sí eré tíátà tí obìnrin náà ń ṣe, òun náà wà nínú àwọn òṣèré tí wọ́n mú nǹkan mí ìn mọ́ iṣẹ́ tíátà, ọ̀pọ̀ wọn ló sì ń ṣe iṣé kárà-kátà.
Ọmọ Bíṣọ́ọ̀bù Oyèdépò ṣègbéyàwó alárinrin
Bí a ṣe ń kọ ìròyìn yìí lọ́wọ́, ìgbéyàwó mọ̀-mí-n-mọ̀-ọ́ ń lọ lọ́wọ́ láàrin ọmọ olórí ìjọ Winners, Bíṣọ́ọ̀bù Oyèdépò àti àfẹ́sọ́nà rẹ̀, Abímbọ́lá Ọlálẹ́yẹ ọmọ Abọ́dúnrìn, nínú ọgbà ṣọ́ọ̀ṣì náà ní Ọ̀tà.
Òní, ọjọ́ Fráìde ni wọ́n ṣe géèjì àbígbẹ̀yìn olórí ìjọ náà àti àfẹ́sọ́nà rẹ̀.
Ọ̀la Sátidé nìgbéyàwó náà máa wáyé gan-an ní ṣọ́ọ̀ṣì bàbá rẹ̀ tó wà ní Canaanland ní Ọ̀tà, nínú gbọ̀ngàn iléewé yunifásítì Covenant tó wà nínú ọgbà ṣọ́ọ̀ṣì náà.
Joyce ni àbígbẹ̀yìn bàbá àti màmá Oyèdépò.
Ohun táa gbọ́ ni pé ó yẹ kí ìgbéyàwó náà ti wáyé tipẹ́, ṣùgbọ́n ìgbélé àrùn Kòrónà ló fa ọwọ́ aago sẹ́yìn.
Ẹ̀kúnrẹ́rẹ́ ìròyìn yìí ń bọ̀ lọ́nà láìpẹ́….
Ìbò Ààrẹ 2023: Ọkọ Ìyálọ́jà àtàwọn olóṣèlú kan bẹ̀rẹ̀ ìpolongo fún Tinúbú
Ọnarébù Oyètúndé Òjó, ọkọ Ìyálọ́jà jẹ́nẹ́rà, Fọláṣadé Tinúbú-Oj̀ó, tó jẹ́ ọmọbíbí Aṣíwájú Bọ́lá Tinubu pẹ̀lú àwọn olóṣèlú kan bíi Sẹ́nétọ̀ Dayọ̀ Adéyẹyè, Sẹ́nétọ̀ Adésọjí Àkànbí àti bẹ́ẹ̀ bẹ́ẹ̀ lọ ni wọ́n ti bẹ̀rẹ̀ ìpolongo ìbò fún Tinúbú.
Ohun tí Àṣejèrè gbọ́ ni pé àwọn olóṣèlú náà láwọn ti dá ẹgbẹ́ kan sílẹ̀, tí wọ́n pè ní SWAGA, ohun tẹ́gbẹ́ ọ̀hún sì dúró fún ni bí Aṣíwájú Bọ́lá Tinúbú yóò ṣe di Ààrẹ lọ́dún 2023.
Ọjọ́ Ajé Mọ́ńdè àná làwọn olóṣèlú yìí lọ sáàfin Aláàfin Ọ̀yọ́, Ọba Làmídì Adéyẹmí III, àti ààfin Olúbàdàn, Ọba Sọ́líù Adétúnjí láti gba ìre lẹ́nu wọn, kí ìgbésẹ̀ náà ba à le so èso rere.
Lára àwọn tó tún wà nínú ẹgbẹ́ náà ni Ọnarébù Bọ̀sún Ọládélé, Rótìmí Mákindé, Kafilat Ọ̀gbàrà, Tọ́ba Òkè, Dèjì Jákàńdè, Gbóyèga Òkégbèmí àti akọ̀wé ìjọba ìpínlẹ̀ Òǹdó tẹ́lẹ̀, Ifẹ́dayọ̀ Abégúndé.
Nígbà tí wọn ń sọ̀rọ̀ láàfin àwọn ọba alayé méjèèjì, Dayọ̀ Adéyẹyè sọ pé Tinúbú ló kájú ẹ̀ jùlọ nínú gbogbo àwọn tó nífẹ̀ẹ́ sípo náà, ọ̀rọ̀ rẹ̀ sì dà bíi ti MKO Abíọ́lá lọ́dún 1993 ni.
Adéyẹyè tún ni, àwọn ń lọ káàkiri láti polongo ni, àti pé ìrìnàjò náà kìí ṣe tòṣèlú rárá.
Ohun taa fẹ́ ni kí ọmọ Yorùbá di ààrẹ lọ́dún 2023, ẹni tí ọkàn wa sì fẹ́ ni Aṣíwájú Bọ́lá Tinúbú.
Sẹ́nétọ̀ náà tún ní, bó tiẹ̀ jẹ́ pé Tinúbú kò rán àwọn níṣẹ́ kan, síbẹ̀ àwọn wo iṣẹ́ takun-takun tó ti ṣe nílẹ̀ Yorùbá, àti pàápàá jùlọ́ ńìpínlẹ̀ Èkó, làwọ́n ṣe gbà á lérò láti mú ìrìnàjò náà pọ̀n.
Aláàfin nígbà tó ń fèsì sọ́rọ̀ wọn ní inú òun dùn láti gbà wọ́n lálejò láàfin, ó sì lóun gbàgbọ́ nínú ìgbésẹ̀ wọn.
Ọba Adéyẹmí sọ pé.
“Àwa Yorùbá gbà pé èèyàn kìí yẹ májẹ̀mú, bóyá a kọ ọ́ sílẹ̀ o, tàbí a kò kọ ọ́ sílẹ̀.
”Olúbàdàn ní tiẹ̀, sọ pé gbogbo àwọn olóṣèlú láàfin òun wà nínú ṣíṣẹ sílẹ̀ fún, pàápàá àwọn ọmọ Yorùbá.
Ó di dandan fáwọn tó ń ta búlọ́ọ̀kù láti tẹ orúkọ iléeṣẹ́ wọn sára búlọ́ọ̀kù tí wọn ń ṣe tà – Ọ̀mọ̀wé Afọlábí
Ọ̀mọ̀wè Afọlábí Abíọ́dún Tajudeen lọ̀gá àgbà iléeṣẹ́ Lagos State Testing & Materials Lab, tó wà nínú ọgbà PWC l’Ójòdú Berger.
Iléeṣẹ́ yìí ló ń ṣàyẹ̀wò fún gbogbo ohun ìkọ́lé táwọn èèyàn ń lò láti fi kọ́lé.
Wọ́n bá Àṣejèrè sọ̀rọ̀ láìpẹ́ yìí lórí àwọn iṣẹ́ tí wọn ń ṣe níléeṣẹ́ wọn.
Ohun tí wọn bá SAM AKÍNRÓLÉ sọ rèé.
Ẹ jẹ́ ká mọ̀ nípa yín àti iléeṣẹ́ yín?Orúkọ mi ni Ọ̀mọ̀wé Afọlábi Abíọ́dún Tajudeen, èmi ni ọ̀gá àgbà iléeṣẹ́ Lagos State Testing & Materials Lab, tó wà nínú ọgbà PWC ní Òjòdú Berger.
Iléeṣẹ́ yìí ló ń ṣe àyẹ̀wò fún gbogbo àwọn ohun èèlò ìkọ́lé taa ń lò.
Ó di dandan fún gbogbo ẹni tó bá fẹ́ẹ́ kọ́lé tó ju ilé onílẹ́ lọ láti wáá gbàṣẹ lọ́wọ́ iléeṣẹ́ wa.
Mo ṣẹ̀ṣẹ̀ gbàṣẹ yìí ni, ìyẹn ni pé oṣù tó kọjá ni mo dé orí àga yìí.
Ẹni bá fẹ́ẹ́ kọ́lé, tó fẹ́ẹ́ kọ́lé gbígbé, tàbí kọ́lé ìtajà, tó bá ti ju ilé ilẹ̀ tó jẹ́ ilé olókè kan àti bẹ́ẹ̀ bẹ́ẹ̀ lọ, ó lẹ́tọ̀ọ́ láti wáá bá wa, ká lọọ ṣàyèwò lórí ilẹ̀ tó fẹ́ẹ́ kọ́lé sí, à ní àwọn manṣíǹnì táa máa ń lò láti fi ṣe àyẹ̀wò ilé yẹn, láti mọ̀ bóyá ilẹ́ tí wọn fẹ́ẹ́ kọ́lé sí lè gba ilé olókè tí wọn fẹ́ẹ́ kọ́ sórí ẹ̀, yóò tún sọ fún wa, irú ìpìlẹ̀ tí wọ́n fẹ́ẹ́ ṣe sórí ilẹ̀ yẹn.
Lẹ́yìn èyí, ó tún di dandan fún ẹni tó fẹ́ẹ́ kọ́lé, láti wá sọ́dọ̀ wa, kí a lè yẹ àwọn ohun èèlò ìkọ́lé tó fẹ́ẹ́ lò wò.
Kí làwọn nǹkan tí ẹ ń yẹ̀wò gan an?Àkọ́kọ́ ni omi tí wọn ń lò láti fi kọ́lé, nítorí omi nígbà mí-ìn, tó bá ní ásììdì tó pọ̀ jù, ó máa ń yọ àwọn ohun èèlò ìkọ́lé lẹ́nu, bí ẹ bá gbé sìmẹ́ntì àti òkúta àti iyẹ̀pẹ̀ sílẹ̀, ẹ gbọdọ̀ fi omi kún un láti fi kọ́lé.
Àwọn tó ń lo omi inú kòtò ìdaminù, ìyen kọ́tà, ewu ni fún wọn, nítorí oil táwọn mẹ́káníìkì ń lò, inú kọ́tà ló ń lọ, omi ìdọ̀tí gbogbo ló wà níbẹ̀.
Àwọn tó ń lo omi odò mí ìn náà, ó léwu, àwọn mí-ìn lè fẹ́ẹ́ pẹja, kí wọn da gamalin sínú omi láti pẹja, bí wọn bá lo àwọn irú omi bẹ́ẹ̀ láti fi po símẹ́ntì tàbí kọ́lé, ewu ńlá nilé yẹn wà, bẹ́ẹ̀ náà ló sì tún jẹ́ fún àwọn irin tí wọ́n fẹ́ẹ́ lò lára ilé yẹn, nítorí díẹ̀díẹ̀ nirin yẹn yóò máa jẹ, kò ní jẹ́ kí irin lágbára mọ́.
Lẹ́yìn èyí ńkọ́?A tún máa wo iyẹ̀pẹ̀ tí wọn ń lò, àwọn iyẹ̀pẹ̀ kán wà tó jẹ́ ti iyọ̀ ni, kò dára fún ilé kíkọ́, òkúta tí wọ́n fẹ́ẹ́ lò náà, a gbọ́dọ̀ yẹ̀ ẹ́ wò, kìí ṣe oníyẹ̀pẹ̀, ó gbọ́dọ̀ mọ́ tónítóní.
Irin tí wọ́n fẹ́ẹ́ fi ṣe é náà gbọdọ̀ jẹ́ àrídájú, ó gbọdọ̀ jẹ́ èyí tó wà nínú àwòrán tí wọ́n ṣe fún ilé tí wọ́n fẹ́ẹ́ kọ́ yẹn, àwọn àyẹ̀wò tí wọ́n ń ṣe nìyẹn.
Àwọn iléeṣẹ́ wo lẹ̀ ń ṣiṣẹ́ pẹ̀lú?A ní àjọṣepọ̀ pẹ̀lú àwọn LABSCA, ìyẹn iléeṣẹ́ ìjọba tó ń ṣe àyẹ̀wò ilé.
A jọ máá ń ṣiṣẹ́ wọnú ara wọn ni.
Wọ́n máa ń pè wá kí wọ́n tóó bẹ̀rẹ̀ iṣẹ́ pàápàá.
Lẹ́nu ọjọ́ mẹ́ta yìí náà, a lọ sí ọ̀dọ̀ àwọn tó ń ṣe búlọ́ọ̀kù.
Kí làjọṣepọ̀ yín pẹ̀lú àwọn oníléeṣẹ́ búlọ́ọ̀kù àtàwọn bíríkilà?Ohun tí mo kọ́kọ́ béèrè nìyẹn, wọ́n sọ fún mi pé wọ́n ti ṣèpàdé pẹ̀lú àwọn oníṣẹ́ ọwọ́ yẹn, pàápàá àwọn tó ń ta irin, tí wọn ń ta búlọ́ọ̀kù, àtàwọn dìfẹ́lọ́pà àti bẹ́ẹ̀ bẹ́ẹ̀ lọ.
Mo ti bá wọn ṣèpàdé, ìgbà tí mo tún dé ibí náà, mo tún bá àwọn tó ń ṣe búlọ́ọ̀kù l’Ékòó ṣèpàdé.
Ṣùgbọ́n mo rí i pé ọ̀pọ̀ àwọn tó ń ṣiṣẹ́ búlọ́ọ̀kù wọn kìí ṣe ọmọ ẹgbẹ́, ṣùgbọ́n ohun tí àwa fẹ́ẹ́ ṣe ni pé kí gbogbo wọn wà lójú kan.
A ti ń lọ káàkiri, a ti lọ sí Àlímọ̀ṣọ́.
Ọ̀rọ̀ àwọn dìfẹ́lọ́pà ńkọ́?
Èyí nìkan kọ́, àwọn tó ń kọ́lé, a ti sọ fún wọn, à ń sọ fún wọn pé kí wọ́n máa lo àwọn èròjà tó yẹ, lóòótọ́ èrè ńlá làwọn èèyàn wa ń fẹ́, ṣùgbọ́n èyí kò le ṣiṣẹ́ pẹ̀lú ilé kíkọ́, a ti sọ fún àwọn dìfẹ́lọ́pà, ohun táa fí n ṣe àwọn àyẹ̀wò yẹn wà níléeṣẹ́ wa níbí.
À ní àwọn irinṣẹ́ lọ́pọ̀lọpọ̀, ọ̀pọ̀ àwọn búlọ́ọ̀kù táa kó ni wọn kò kájú ìwọ̀n, ojú wọn la ti ń fọ́ àwọn búlọ́ọ̀kù náà, àwọn náà ń fojú ri i.
Ọ̀pọ wọn la ti tiléeṣẹ́ wọn pa, a ti pè wọ́n kí wọ́n wáá bá wa tọwọ́ bọ̀wé àdéhùn, kí wọn sì sọ fún wa pé àwọn ṣetán láti tẹ̀lé àlàálẹ̀ ìjọba nítorí ààbò ìlú náà ni.
Ẹ sọ fún wa díẹ̀ lára àwọn àlàálẹ̀ yẹn?
Bẹ́ẹ̀ náà la tún ń sọ fún gbogbo wọn pé ó di dandan kí wọ́n máa fi orúkọ iléeṣẹ́ wọn sára búlọ́ọ̀kù tí wọ́n ń tà fún àwọn bíríkilà, àti nọ́ḿbà fóònù wọn, kí a lè mọ̀ bí ilé bá wó, kí a lè mọ ibi tí a máa wá oníbúlọ́ọ̀kù yẹn sí.
A ti ń lọ káàkiri orí rédíò àti tẹlifíṣàn láti kìlọ̀ fún wọn.
Àwọn aráàlú máa ń sáábà bẹ̀rù ìlànà tíjọba máa ń gbé kalẹ̀ láti tẹ̀lé, báwo le ṣe fẹ́ẹ́ ṣe é tó fi máa rọ̀ wọ́n lọ́rùn?
Ìlànà yẹn rọrùn, ó sì kéré, táa bá fẹ́ẹ́ ṣàyèwò, wọ́n máa lọọ sanwó sápò ìjọba, tí wọ́n bá sanwó tán, wọn á mú rìsíìtì wáá bá wa, láàrin ọ̀sẹ̀ méjì, àwọn òṣìṣẹ́ wa máa dé ibi iṣẹ́ yẹn, àbájáde sì maa jáde láàrin ọ̀sẹ̀ méjì, kìí ṣe ohun tó ni èèyàn lára.
Owó ọ̀hún sì kéré wọ́n tún yàtọ̀ síra wọn.
Iye tí ẹni tó wà ní Lẹ́kkí máa san yàtò sí iye tí ẹni tó wà ní Àlímọ̀ṣọ́ àti Ìkẹjà máa san.
Ǹjẹ́ ẹ ti ń bá àwọn adarí ọjà náà sọ̀rọ̀ pàápàá nípa tàwọn dìfẹ́lọ́pà tí wọn ń kó ọjà kiri?A ti ń gbé ìgbésẹ̀ lórí ìyẹn náà, a fẹ́ẹ́ kọ lẹ́tà sí ìyálọ́jà láti lọọ bá wọn ṣèpàdé, kí wọ́n mọ̀ pé bí wọ́n bá fẹ́ẹ́ kọ́ ọjá, bí wọn bá fẹ́ẹ́ kọ́ iléètajà ńlá, ó láwọn ìgbésẹ̀ tí wọ́n gbọdọ̀ gbé, láìpẹ́ la máa lọọ bá wọn, a máa lọọ bá wọn láìpẹ́.
Wọ́n dáná sun ààfin Ọba Akiolú l’Ékòó
Àwọn ọ̀dọ́ tí wọ́n ń fẹ̀hónú hàn ti dáná sun ààfin Ọba Èkó, Ọba Rilwanu Akiolú tó wà ní Ìga Ìdúnganran, ní Ìsàlẹ̀ Èkó.
Bó tiẹ̀ jẹ́ pé ohun táa gbọ́ ni pé àlááfíà ni kábíyèsí wà, wọ́n ní lójú ẹsẹ̀ ni wọ́n ti kó àwọn ṣójà lọ sí ààfin náà láti pèsè ààbò tó péye fún kábíyèsí.
Wàhálà yìí ṣẹ́yọ lẹ́yìn ìbọn táwọn ṣójà yìn lu àwọn tó ń fẹ̀hónú kàn ní Lékkí, l’Ékòó fún ti ENDSARS.
Ilé-ẹjọ́ pàṣẹ pé kí olùkọ́ Yunifásítì dá mílíọ̀nù mẹ́sàn-án náírà padà
Iléẹjọ́ tó ń bójútó ọ̀rọ̀ àwọn òṣìṣẹ́ nílẹ̀ wa, èyí tí wọ́n ń pè ní National Industrial Court of Nigeria (NICN), tó fìkàlẹ̀ sílùú Èkó ti fàṣẹ́ sí bí wọ́n ṣe lé olùkọ́ iléèwé Yunifásítì Èkó, LASU, Ọ̀mọ̀wé Fatimat Olúwatóyìn Bákàrè.
Bákan náà ladájọ́ tún pàṣẹ́ pé kí obìnrin náà dá mílíọ̀nù mẹ́sàn-án náírà ó le padà láàrín ọ̀sẹ̀ méjì.
Ọ̀dun 2017 niléèwé Yunifásítì LASU lé obìnrin yìí kúrò lẹ́nu iṣẹ́, nítorí tí kò wá síbi iṣẹ́ fún ìgbà pípẹ́.
N lòun náà bá gba iléẹjọ́ lọ, pé ọ̀nà tí wọ́n gbà yọ́ òun kúrò lẹ́nu iṣẹ́ kò tọ̀nà, bẹ́ẹ̀ ni kò bá òfin mu, lẹ́yìn tó ti kọ̀wé ìfẹ̀yìntì nínú oṣù kẹta, oṣù kínní, ọdún 2016.
Ṣùgbọ́n agbẹjọ́rò iléèwé náà níléẹjọ́ sọ pe obìnrin yìí kò tẹ̀lé ìlànà àti àdéhùn tó wà láàrín òun àti iléèwé náà, èyí tí wọ́n jọ tọwọ́ bọ̀.
Nítorí lọ́wọ́ iléèwé náà ló ti gba owó tó lọọ fi kàwé nílùú òyìnbó láti kẹ́kọ̀ọ́ gboyè ọ̀mọ̀wé, níléèwé Yunifásitì tó wà nílùú Sweden.
Iléèwé náà sọ pé obìnrin yìí sì ń jẹ yunifásitì lówó, owó tíye rẹ̀ tó mílíọ̀nù mẹ́sà-án náírà, tó jẹ́ owó tó gbà lásìkò tó lọọ kẹ́kọ̀ọ́ nílùú òyìnbó, nítorí oṣooṣù ní LASU ń sanwó fún un, láti ràn án lọ́wọ́.
Adájọ́ I.J.
Essien nígbà tó ń gbẹ́jọ́ náà sọ pé ọ̀nà tí iléèwé LASU gbà láti lé obìnrin yìí kúrò lẹ́nu iṣẹ́ bá òfin mu, nítorí ṣàdéédé ló fi iṣẹ́ silẹ́ lọ́dún 2017, nínú oṣù kẹsàn án, ọdún náà, láì gbàṣẹ.
Adájọ́ ní, àwọn ẹ̀rí tó wà níwájú iléẹjọ́ fihàn pé lóòótọ́ ni ọmọbìnrin yìí lọọ kẹ́kọ̀ọ́ nílùú Sweden fún ọdún mẹ́rin láàrin ọjọ́ kínní, oṣù kẹta, ọdún 2011 sí ọjọ́ kejìdínlọ́gbọ̀n, oṣú kejí, ọdún 2015.
Ó ní, ìwádìí fihàn pé iléèwé LASU ló sanwó iléèwé obìnrin yìí, gẹ́gẹ́ bó ṣe wà nínú ìwé àdéhùn wọn.
Ó ní, obìnrin yìí fìdí owó oṣù tíléèwé san fún un múlẹ̀, èyí ló mú kíléẹjọ́ pàṣẹ pé kí obìnrin náà dá owó oṣù tí wọn san fún un padà, tíye rẹ̀ tó mílíọ̀nù mẹ́sàn-án náírà.
‘Lóòótọ́ ìjọ Deeper Life ni mò ń lọ, ṣùgbọ́n iṣẹ́ ìṣègùn ìbílẹ̀ ni mò ń ṣe’
Ògbéni Báyò Abraham Lawal jé pàtàkì lára àwon elégbòogi ìbílẹ̀ tí wọ́n pò nílànà ìgbàlódé láti se orísìírìsí ìwòsàn fún àìsàn ara ènìyàn.
Ọmọ bíbí ìlú Abéòkúta ni Ọgbéni Lawal ṣùgbọ́n Ìbàdàn ló fi ṣebùjòkò rẹ̀, níbi tó tí ta àwon òògùn lórísìírìsí.
Ọ̀pọ̀ àwon ènìyàn ní ìgbooro ìlú Ìbàdàn tí won ti lo ògùn tí bàbá náà se fún ìtójú ara lórísìírìsí, wón sì ti jérìí sí isé rere tí bàbá náà gùnlé.
E pè é sí 07042662500.
Ohun tí won bá OLÚSÈYÍ ÒNÍ so rèé
Àṣejèrè: Ẹ sọ nípa iṣé yín fún wa?
Ọ̀gbẹ́ni Lawal: Iṣẹ́ tí mo yàn láàyò niṣẹ́ òògùn ìbílè láti máa wo ènìyàn sàn (Herbal health Doctor) ṣùgbọ́n tèmi yàtò sí ti babaláwo, ewé àti egbò la máa ń lò, a kìí pọfọ̀ bíi ti babaláwo, nítorí mo jẹ́ onígbàgbó òdodo nínú ìjọ Deeper Life Bible Church, ilé ìjọsìn yìí kò fi àyè gbà wá láti máa pọfọ̀ tàbí máa ṣágbẹ́rẹ́.
Àṣejèrè: Báwo lẹ ṣe bẹ̀rẹ̀ iṣẹ̀ yìí?
Ọ̀gbẹ́ni Lawal: Nígbà tí mo jáde ilé ìwé, mo ní oore ọ̀fẹ́ láti ṣiṣẹ́ ní orísìírìsí ilé iṣẹ́, ṣùgbọ́n ní àkókò kan tí mo fiṣẹ́ sílẹ̀ ní Kànfàchà ni mo pinnu láti wáá tẹ̀dó sí Ìbàdàn pẹ̀lú àwon mọ̀lẹ́bí mi.
Ní àkókò yìí lọ́dún 1987 mo máa gba ọjà láti ọ̀dọ̀ ọ̀gá mi; ìyen Alaaji Saka Magro ní Òkè Baálẹ̀ nílùú Òṣogbo, ọ̀dọ̀ bàbá yìí ni mo ti máa gba àgbo tí màá tún lọọ tún ún tà káàkiri, pàápàá ń’Ìbàdàn àti Èkó.
Àkókò yìí ni mo rí i pé ògùn yìí nítẹ̀ẹ́wọ́gbà lọ́dọ̀ àwon ènìyàn, èyí ló wú mi lórí tí mo fi kọ́ iṣẹ́ náà lọ́dọ̀ Alaaji yìí fọ́dún méjìlá tí mo fi bá a ṣiṣẹ́ àgbo títà.
Àṣejèrè…kínni Èròńgbà yín lórí Iṣẹ́ yìí?
Ọ̀gbẹ́ni Lawal…Ẹṣeé púpọ̀.
Èròńgbà mi ni wípé mo ri pé Orísìírìsí Àìsàn pọ̀ púpọ̀ ní òde Òní, mo wá ṣe àkíyèsí pé ògùn Ìbílẹ̀ tí mo gbé dání àti èyí tí mo kọ́ jẹ́ awogba àìsàn tí ó leè ṣe ọmọ aráyé lóore.
mo jókò ní òru ọjọ́ kan mo sì wòye pé Ọlọ́run fún mi ní ore ọ̀fẹ́ láti kápá Ọgbọ̀n àìsàn èyí túmọ̀ sí wípé mo ní ore ọ̀fẹ́ láti wo orísìírìsí àìsàn tí ó tó ọgbọ̀n láìsí wàhálà Kankan.
Èyí ló jé ki fún ìyàwó mi ní mẹ́wàá, ọmọ mi ní mẹ́wàá tí èmi náà sì mójútó mẹ́wàá tó lágbára nínú wọn ni àìsàn jẹjẹrẹ, àti àìsàn tí àwon ènìyàn máa pè è ní kògbóògùn ìyẹn HIV Irọ́ pátápátá ni èyí, àrùn yìí gbóògùn, oṣù mẹ́ta péré ni màá fi wò ẹni tó bá ní àìsàn náà san pátápátá.
Àṣejèrè: Àwon òògùn wo ló wà ní ìkáwó yín ní àkókò yìí fún ìwúlò àwon ènìyàn wa?
Ọ̀gbẹ́ni Lawal: Ògùn fún àìsàn jẹ̀dọ̀jẹ̀dọ̀, àìsàn HIV, jẹjẹrẹ, ògùn fún ẹni tí kò lóyún ìju, ògùn fún ọlọ inú tó máa mú obìnrin, ògùn fún àtọ̀ ọmọkùnrin tó bá sàn, ògùn fún àìsàn ojú, ẹ̀jẹ̀ ríru tàbí ìtọ̀ súgà, ògùn fún àrùn rọpá rọsẹ̀ ògùn fún ọgbẹ́ inú àti ìpákè, àwon mìíràn tún wà tí a kò leè sọ tán.
Àṣejèrè: Ọjọ́ wo ninú yín dùn jù lẹ́nu iṣẹ́ yìí àti ọjọ́ wo lọjọ́ ìpèníjà?
Ọ̀gbẹ́ni Lawal: Ọjọ́ tí inú mi dùn jù lọjọ́ tí wón pè gbé mi lọ sí àfin Séríkí Sásá, Ọba àwọn Hausa, látàrí pé ọ̀kan nínú wọn ní àrùn HIV, ọkùnrin yìí kó àrùn náà ran ìyàwó rẹ̀, ó sì ti kú, ṣùgbọ́n Ọlọ́run wo ọkùnrin náà sàn, láti ọwọ́ mi.
Ọjọ́ ìpèníjà pọ̀ lẹ́nu iṣẹ́ yìí, ṣùgbọ́n Ọlọ́run múmi borí rẹ̀.
Àṣejèrè: Kín nìmòràn yín fáwon aráàlú lórí ògùn ìbílẹ̀?
Ọ̀gbẹ́ni Lawal: Kí wọ́n máa jẹ èso lórísìírísìí nítorí àwon èso wònyí níìwúlò wọn tí wọ́n ṣe lára gbogbo ènìyàn kí wón sì sóra fún ìbálòpò ní gbogbo ìgbà pẹ̀lú orísìírísìi obìnrin.
Ọ̀rọ̀ tí Wòlíì èké kan sọ sí Bàbá mi ló mú mi kọrin “Ọlọ́run kò sọ bẹ́ẹ̀” – Akíntúndé Elijah
Báa bá ń sọ nípa àwọn olórin ẹ̀mí tí Ọlọ́run ń gbà fún lọ́wọ́, ọ̀kan pàtàkì nínú wọn ni Akíntúndé Elijah, òun ló kọrin Ọlọ́run kò sọ bẹ́ẹ̀, láìpẹ́ yìí náà ló tún ko orin ìdajì ọdún táwọn èèyàn ń jù síra wọn lórí ẹ̀rọ ayélujára.
Aloy Productions ni mákẹ́tà tó ń pín àwọn iṣẹ́ náà lọ́wọ́.
Láìpẹ́ yìí ló bá OJÚOLÚWAKÒTÌMÍ OLÚṢÍNÀ sọ̀rọ̀ nípa iṣẹ́ òrin tí wọn yàn láàyò, ohun tí wọn bá wa sọ rèé.
Àṣejèrè: Ẹ jẹ́ ká mọ̀ nípa yín?
Akíntúndé Elijah: Orúkọ mi ni Ẹ̀fáńjẹ́líìsì Akíntúndé Elijah Ọbáṣemílógo Voice of Elijah tí gbogbo èèyàn mọ̀ sí Ọlọ́run kò sọ bẹ́ẹ̀.
Àṣejèrè: Ìgbà wo lẹ bẹ̀rẹ̀ iṣẹ́ orin ẹ̀mí?
Akíntúndé Elijah: Ọdún 1999 ni mo bẹ̀rẹ̀.
Àṣejèrè: Àwo orin “Ọlọ́run kò sọ bẹ́ẹ̀” gan-an ló gbé e yín síta, kí ló mú orin yìí wá?
Akíntúndé Elijah: Ǹnkan bíi ọdún mẹ́jọ sẹ́yìn ni ìmísí orin yẹn wá, lẹ́yìn tí ìṣẹ̀lẹ̀ kan.
Wòlíì èké kan ló sọ àsọtẹ́lẹ̀ òdì kan sínú ayé bàbá tó bí mi lọ́mọ, ṣùgbọ́n lójú ẹsẹ̀ ni bàbá mi ré àsọtẹ́lẹ̀ yẹn dànù, bàbá mi sì ń tẹnumọ́ ẹsẹ̀ kan nínú ìwé mímọ́, ìyẹn Jer.
29: 8.
Ìrírí yìí ló mú mi kọ orin náà pé, kìí ṣe gbogbo ohun tí wòlíì bá sọ náà ló ń wá sí ìmúṣẹ o, kìí sì í ṣe gbogbo ọ̀rọ̀ wòlìí ló ti ọ̀dọ̀ Ọlọ́run wá.
Àṣejèrè: Pẹ̀lú bí orin yín ti dára tó sì ní ìmísí tó, a kìí sáàbá gbọ́ yín, àbí nítorí ẹ ò sí l’Ékòó ni?
Akíntúndé Èlíjàh: A dúpẹ́ lọ́wọ́ Ọlọ́run, ètò Ọlọ́run là ń tẹ̀lé, pàápàá nínú iṣẹ́ ìránṣẹ́ orin tí a yàn láàyò.
Ètò Ọlọ́run ló sì mú ká wà ńìpínlẹ̀ Ọ̀ṣun lásìkò yìí.
Ṣùgbọ́n mo dúpẹ́ lọ́wọ́ Ọlọ́run fun iye àwọn tí wọ́n ti gbọ́ nípa orin wa ní Èkó àti káàkiri àgbáyé.
A ṣẹ̀ṣẹ̀ bẹ̀rẹ̀ ni, béèyàn bá leè dúró de Ọlọ́run, áá gbé èèyàn sókè, Ọlọ́run ló mọ ìgbà tó dára jùlọ.
Àṣejèrè: Àwọn wo làwòkọ́ṣe yín nínú iṣẹ́ orin ẹ̀mí yìí?
Akíntúndé Elijah: Àwọn tí mo ń wò bíi àwòkọ́ṣe ni Bàbá Ṣọlá Rótìmí, Bàbá Òjó Adé àti Bàbá Adélakùn.
Àṣejèrè: Wọ́n ní orí òkè nìkan lẹ ti máa ń lọọ kọrin, ṣé bẹ́ẹ̀ ni?
Nípa àánú Ọlọ́run, a máa ń jáde lọọ ṣeré láwọn ibi ayẹyẹ náà, pàápàá níbi tàwọn ọmọ Ọlọ́run tí ń ṣe ìnáwó.
Àṣejèrè: Àṣeyọrí wo ló wú yín lórí jù, àti pé ìṣẹ̀lẹ̀ wo ló ṣẹlẹ̀ sí yín tí ẹ ń rò ò pé kí ẹ padà sẹ́yìn, ki ẹ fi iṣẹ́ yìí sílẹ̀?
Akíntúndé Elijah: Àṣeyọrí tí mi ò le gbàgbé, tí mi ò sì kíí gbàgbé ní gbogbo ìgbà tí mo bá gbọ́ ọ̀rọ̀ ẹ̀rí àwọn tí Ọlọ́run ti lànà fún nípa orin wa, tí Ọlọ́run ti wòsàn, tó sì ti gbà sílẹ̀, àwọn ohun ìwúrí mi nìyẹn, ó sì máa ń mú inú mi dùn.
Nídà kejì, ìṣẹ̀lẹ̀ tó fẹ́ẹ́ lé mi padà sẹ́yìn ní nǹkan bíi ọdún díẹ̀ sẹ́yìn kó tóó di pé Ọlọ́run gbé mi sí gbangba ni bí àwọn pùròmótà kan ṣe kọ iṣẹ́ mi sílẹ̀, kódà níṣe ló ní kí n lọọ wáṣẹ́ mí ìn ṣe.
Ọ̀rọ̀ náà dùn mí, ó sì fẹ́ẹ́ lé mi padà sẹ́yìn.
Àṣejèrè: Kí lohun tí ẹ fẹ́ẹ́ sọ fáwọn èèyàn tó ń kọrin bíi tiyín?Akíntúndé Elijah: Ohun tí mo lè sọ fún wọn náà ni pé kí wọ́n má ṣàárẹ̀, kí wọn máa gbìyànjú títí tí Ọlọ́run fi máa gbọ́ àdúrà, kí wọ́n sì tún sa ipá wọn láti jẹ́ kí ẹ̀bùn Ọlọ́run túbọ̀ gbèrú sí i nínú wọn, kí wọ́n sì sa ipá láti dá yàtọ̀ nínú gbogbo ìdáwọ́lé wọn.
Ọ̀rọ̀ ìyànjú mi nìyẹn.
Iṣẹ́ Wikimédíà ni láti rí i pé èdè Yorùbá náà gbajúmọ̀ lágbàáyé – Mikaeel Adéṣínà
Láìpẹ́ yìí ni àjọ tó ń ṣe agbátẹrù èdè àti ìmọ̀ lọ́fẹ̀ẹ́ lágbàáyé, èyí tí wọn ń pè ní Wikimedia, ṣe ìdánilẹ́kọ̀ọ́ fáwọn ọmọ Yorùbá, agbédèlárugẹ àti akòọ̀ròyìn tó wà nílùú Èkó.
Olóòtú-Àgbà iléeṣẹ́ Àṣejèrè, SAM AKÍNRÒLÉ náà wà nínú àwọn tó kópa nínú ìdánilẹ́kọ̀ọ́ ọ̀hún.
Ohun tí wọn bá alákòóso ẹgbẹ́ ọ̀hún sọ rèé.
Àṣejèrè: Ẹ dárúkọ yín fún wa, kí ẹ sì ṣàlàyé díẹ̀ fún wa nípa ètò wikimedia?
Adéṣínà: Orúkọ mi ni ọ̀gbẹ́ni Mikaeel Sodiq Adéṣínà, táwon èèyàn ń pè ní (The Endangered Language Advocate).
Mo jẹ́ alákòóso fún àwọn ọmọ ẹgbẹ́ Yorùbá Wikimedians User Group.
Àkójọpọ̀ àwọn ọmọ ẹgbẹ́ oníṣẹ́ ọ̀fẹ́ tí wọ́n ń ṣe agbátẹrù fún ìmọ̀-ọfẹ́ àti àwọn isẹ́ àkànṣe Wikimedia ní ẹ̀ka ti èdè Yorùbá ní orílẹ̀-èdè Nàìjíríà.
Àṣejèrè: Látìgbà wo lẹ ti darapọ̀ mọ́ ètò wikimedia yìí, àti pé ìgbà wo gan–an ni wọ́n bẹ̀rẹ̀ ètò náà?
Adéṣínà: Àjọ Wikimedia ni wọ́n jẹ́ àjọ aládàáni tí kò gbé àwọn ètò wọn kalẹ̀ láti pawó wọlẹ́ tabí pawó sápò ara wọn bí kò ṣe iṣẹ́ ọ̀fẹ́.
Àjọ yíi ló ń ṣe agbátẹrù fún àwọn àkànṣe iṣẹ́ wọn bíi: Wikipedia, Wikidata, Wiki Commons, Wikitionary, WikiVoyage àti bẹ́ẹ̀ bẹ́ẹ̀ lọ, tí wọ́n wà ní orílẹ̀-èdè Amẹ́ríkà.
Mo dara pọ̀ mọ́ iṣẹ́ àkànṣe Wikimedia gẹ́gẹ́ bí oníṣẹ́ ọ̀fẹ́ ní àárín ọdún 2017.
Wọ́n dá ọpọ́n ìmọ̀-ọ̀fẹ́ Wikipedia kalẹ̀ ní ogúnjọ́ oṣù Kẹfà ọdún 2003.
Àṣejèrè: Kí làwọn àǹfààní tó wà nínú ètò wikimedia tí kò hàn sí àwọn aráàlú?
Adéṣínà: Àǹfaaní tí ó wà ní inú ètò Wikipedia tí kò hàn sí àwọn aráàlú nìwònyí: Níní ìmọ̀ ọ̀fẹ́ láì làágùn bí ó ti wulẹ̀ kí ó mọ, ríró ara-ẹni lágbára nínú ìmọ̀ ìjìnlẹ̀ oríṣiríṣi tó gbajúmọ̀, àmọ́ tí akò ní àǹfàní sí irúfẹ́ ìmọ̀ bẹ́ẹ̀ yálà nínú ìlú ni tabí iyàrá ìkẹ́kọ̀ọ́, gbígbé àṣà àti ìṣe pẹ́lú èdè àwọn elédè ati onírúurú ẹ̀yà sókè jákè-jádò àgbáyé.
Àwon yòókù tún ní àwọn ènìyàn pàá pàá jùlọ àwọn akẹ́kọ̀ọ́, oníwádí ìmọ̀ ìjìnlẹ̀ àti àwọn tí wọ́n nífẹ̀ẹ́ sí ìmọ̀ ni wọ́n lè ṣe àmúlò pẹpẹ ọpọ́n ìmọ̀ ọ̀fẹ́ Wikipedia àti iṣẹ́ àkànṣe Wikimedia tó kù nínú ìkẹ́kọ̀ọ́ wọn.
Bákan náà, wọ́n sì tún lè ṣe àfikún ìmọ̀ tí ó wúlò gidi fún gbogbo agbáyé gẹ́gẹ́ bí àwọn náà ti ṣe jàǹfàní rẹ̀.
Àṣejèrè: Kín ni wikimedia ń ṣe lábẹ́lẹ̀ láti rí i dájú pé àwọn elédè fúnra wọn gan–an káràmásìkí èdè wọn, torí ọ̀pọ̀ wa ni kò ka èdè yìí kún?
Adéṣínà: Àjọ Wikimedia gẹ́gẹ́ agbátẹrù ìmọ̀ ọ̀fẹ́ ni wọ́n ṣàkíyèsí wípé ayé ń ré kọjá lọ, ìmọ̀ àtijọ́ náà sì ń ré kọjá lọ pẹ̀lú.
Àjọ Wikimedia fún àwọn elédè agbáyé ní àǹfàaní láti ṣe àfikún ìmọ̀ ìjìnlẹ̀, àṣà, àti ìṣe tí ó fi mọ́ lítíréṣọ̀ tí ó soodo sínú èdè wọn kí àṣà, ìṣe àti ìmọ̀ wọn ó má lè parẹ́.
Àjọ Wikimedia kò gbọ́ gbogbo èdè, amọ́ wọ́n gbára lé àfikún ìmọ̀ láti ọwọ́ àwọn elédè fúnra wọn kí wọ́n lè dáàbò bo èdè, àṣa àti ìṣe wọn lọ́wọ́ ikú òjijì.
Ó ṣeni ní làánú wípé àwa tí a jẹ́ elédè Yorùbá, kò káràmásìkí èdè, àṣà, àti àwọn ohun ìṣẹ̀ṣe àti ìṣẹ̀m̀báyé wa mọ́, a sì ti rí èdè wa gẹ́gẹ́ bí ohun tí ó tàbùkù ẹni nígba tí a bá wà láàrín àwùjọ àwọn ọ̀mọ̀wé àti àwọn ọlọ́làjú àgbáyé.
Ohun kan tí a kò mọ̀ ni wípé, àyànmọ́ wa ni èdè tí Elédùà dá mọ́ wa.
Kò sí bí a ṣe lè gbọ́ èdè míràn lọ́nà tí ó yanrantí tó, ààrè náà la tún máa jẹ́ láàrín àwọn tí wọ́n jẹ́ elédè gan an.
A fi àsìkò yí rọ àwọn ènìyàn wa kí wọ́n bomirin èdè, àṣà, àti ìṣẹ̀ṣe wọn kí ó má ba parẹ́, pàá pàá jùlọ àwa Yorùbá nítorí bí èdè náà bá parẹ́, ọjọ́ ọjọ́ kan ń bọ̀ tí wọn yóò bèrè orírun wa lọ́wọ́ wa.
Kí la fẹ́ sọ?
Àṣejèrè: Kí làjọṣepọ̀ yín pẹ̀lú ìjọba?
Adéṣínà: Gẹ́gẹ́ bí mo ti ṣe sọ nínú ìfáààrà mi ṣáájú wípé, iṣẹ́ àjọ Wikimedia kò ní ohun-kòhun ń ṣe pẹ̀lú ìjọba.
Ìdí ni wípé, bí wọ́n bá gbé awọn iṣẹ́ àkànṣe ọlọ́kan-ò-jọ̀kan wọn sí abẹ́ ìṣàkóso ìjọba tabí bá ìjọba dòwò pọ̀ lórí bí wọn yóò ṣe máa ṣètò wọn, ìjọba ni yóò padà máa pàṣẹ bí wọn yóò ṣe máa ṣètò gbogbo.
Kódà ìjọba yóò ma lò wọ́n fún àǹfaní ati ìmọ̀ tara wọn nìkan wọn.
Èyí kò sì ní jẹ́ kí ìlérí àti àfojúsùn àjọ náà ó le kẹ́sẹjárí.
Àmọ́, wọ́n ní ìwé àṣẹ láti ọwọ́ ìjọba tí ó sọ wọ́n di ajọ aládàáni.
Àṣejèrè: Àwọn ọmọ ẹgbẹ́ wikimedia mélòó ló wà lórílẹ̀-èdè yìí, ẹka ti èdè Yorùbá?
Adéṣínà: Lábẹ́ ẹ̀ka Wikimedia, pàápàá jùlọ ẹ̀ka Yorùbá Wikimedians User Group, iye àwọn oníṣẹ́ aláfikún tí wọ́n ń ṣe àfikún ìmọ̀ ọ̀fẹ́ sí orí pẹpẹ Wikipedia ní orílẹ̀-èdè Nàìjíríà lábẹ́ Wikipedia èdè Yorùbá jẹ́ ọgọ́ta ati ẹyọ mẹ́rin ènìyàn (64), nígba tí àwọn tí wọ́n ń ṣe àfikún lóòrè kóòrè nínú àwọn wọ̀nyí jẹ́ mẹ́tàdínlógún (17).
Síbẹ̀, a sì ń fẹ́ kí àwọn ènìyàn ó kún wa fún ìlọsíwájú si.
Àsejèrè: Kí làwon àfojúsùn yín?
Adéṣínà: Lára àfojúsùn àwa oníṣẹ́ ọ̀fẹ́ lábẹ́ abùradà Yorùbá Wikimedians User Group ni láti ní Ìbáṣepọ̀ tó mọ́yánlórí pẹ̀lú àwọn ilé-ẹ̀kọ́, bẹ̀rẹ̀ láti ilé-ẹ̀kọ́ ìkọ́ni tó fi dé àwọn Fáfitì ní ẹkùn ìjọba Ìwọ̀ Oòrùn ilẹ̀ Nàìjíríà ni láti kọ́ àwọn akẹ́kọ̀ọ́ àti àwọn olùkọ́ nípa bí wọ́n ṣe lè ṣe àmúlò pẹpẹ ìwé ìmọ̀-ọ̀fẹ́ Wikimedia yì fún àǹfaní àti ṣe iṣẹ́ ìwádí ìmọ̀ ìjìnlẹ̀ ní èdè abínibí wọn (Yorùbá).
Pàá pàá jùlọ, bí wọ́n tún ṣe lè ṣe àfikún ìmọ̀ kan tàbí òmíràn sí orí pẹpẹ yì kí ó le gbèrú síwájú si, kí ó sì lè ṣẹ́kù fún àwọn ọmọ wa lẹ́yìn wá ọ̀la.
Lára irúfẹ́ Ìbáṣepọ̀ yí ni a ti ṣe pẹ̀lú ẹ̀ka ẹ̀kọ́ ti Yorùbá ní ilé-ẹ̀kọ́ ìkọ́ni ti Adéníran Oguúnsà tí ó wà ní Òttò-Ìjanìkìn ní ìbẹ̀rẹ̀ ọdún 2020 tí a wà yìí, A rí i wípé kíkọ èdè Yorùbá sílẹ̀ sí orí pẹpẹ ìmọ̀-ọ̀fẹ́ Wikipedia Yorùbá ló ni mímọ̀ọ́ṣe.
A ri wípé àwọn akẹ́kọ̀ọ́ wọ̀nyí yóò le jà fita fita làti mú ìdàgbà-sókè bá pẹpẹ náà nígbà tí ó jẹ́ wípé ẹ̀kọ́ ìmọ̀ èdè Yorùbá ni wọ́n ń kọ́ nílé ẹ̀kọ́ , tí wọ́n sì ń lérò àti máa fi ékọ́ èdè Yorùbá ṣiṣẹ́ ṣe lọ́jọ́ iwájú.
Àṣejèrè: Kí làwọn èròǹgbà ọjọ́ iwájú fún ètò wikimedia?
Adéṣínà: Àwọn èròǹgbà wa ní Yorùbá ẹ̀ka Wikimedians User Group tí a ń ṣe agbátẹrù fún Wikipedia èdè Yorùbá ni wípé a ń fẹ́ àwùjọ tí àwọn ènìyàn yóò ti lè kọ́ ìmọ̀ tàbí ṣàfikún sí ìmọ̀ ní èdè abínibí wọn  láì sí ìpèníjà kan kan.
A sì  tún ń nírètí wípé kí èdè Yorùbá náà gòkè àgbà dé  ipò àti àyè tí àwọn èdè bíi: Mandarin, Faracsé, Lárúbáwá àti Gẹ̀ẹ́sì  wà ní agbáyé, kí ìdàgbà-sókè ó sì bá àwọn àṣà, ìṣe àti ìmọ̀ ìjìnlẹ̀ Yorùbá  kí wọ́n ó má ba di ìmẹ́ẹ́rí tabí parẹ́ láwùjọ agbáyé.
Elégùṣì yanjú aáwọ̀ tó wà láàrín àwọn Hausa l’Ágége
Rògbòdìyàn tó ń ṣẹlẹ̀ láàrin àwọn Hausa mùsùlùmí tí wọ́n wà ní Agége ní ìjọba ìpínlẹ̀ Èkó ti yanjú báyìí.
Ọjọ́ Tọ́sde àná ni wọ́n yanjú ọ̀rọ̀ náà níléèjọba tó wà ní Aláùsá, Ìkẹjà, l’Ékòó.
Làásìgbò ọ̀hún la gbọ́ pé ó ti mú kíjọba ti mọ́ṣálááṣí ọ̀hún pa, èyí tí kò jẹ́ káwọn èèyàn le kírun níbẹ̀ lọ́sẹ̀ tó kọjá yìí.
Ní báyìí, gbogbo àwọn tọ́rọ̀ náà kàn ni wọ́n ti ṣèlérí àti wá jẹ́ kí àlàáfíà jọba nínú mọ́ṣálááṣí náà.
Olórí mọ́ṣálááṣí náà, tí wọ́n ń pè ní Séríkí, Alaaji Musa Muhammed Dogon Kadai, làwọn ọmọ mọ́ṣálááṣí kan fẹ̀sùn kàn pé wọ́n ń ṣe owó mọ́ṣálááṣí báṣu bàṣu, bẹ́ẹ̀ ni wọ́n sì tún ló ń gba àwọn ọmọ rẹ̀ láàyè láti hùwà ibi èyí tí kò bá ẹ̀sìn Islam lára mu rárá, ṣùgbọ́n bàbá náà ni, irọ́ tó jìnnà sóòótọ́ lọ̀rọ̀ náà.
Kọmíṣánnà fún ètò abẹ́lé nìpínlẹ̀ Èkó tó pèpàdé náà, Àlàájì Anọfi Elégùṣì, ló pẹ̀tù sááwọ̀ náà níbi ìpàdé ọ̀hún.
Òun àti olùgbaninímọ̀ràn pàtàkì fún gómìnà lórí ọ̀rọ̀ ẹ̀sìn Islam, Mr.
Jebe Abdulai Ahmed ni wọ́n pèpàdé náà.
Bó tiẹ̀ jẹ́ pé kọmíṣánnà tó ń ṣàkóso àwọn etí odò nípínlẹ̀ Èkó, Ọnarébù Abdulkabir Ahmed náà wà níbẹ̀, ọ̀rọ̀ náà kàn án nítorí òun ni ìjọba fi ṣe aṣojú àwọn Hausa nínú ìjọba.
Lẹ́yìn ìpàdé náà ni kọmíṣánnà Elégùṣì pàṣẹ pé kí wọ́n sí ìlẹ̀kùn mọ́ṣálááṣí Agége náà kíákíá káwọn èèyàn le gbàdúrà níbẹ̀ lónìí, Fráìde.
Bẹ́ẹ̀ ló ní kí olórí àwọn Hausa náà darí àdúrà ọjọ́ Jímọ̀ náà, ṣùgbọ́n kí gbogbo wọn bọ̀wọ̀ fún àwọn òfin tó de àrùn Kòrónà.
Lára àwọn ẹ̀sùn tí wọ́n fi kan Séríkí ni pé kò gba àwọn tí wọ́n fẹ́ẹ́ ṣàtúṣe mọ́ṣálááṣí láyè bẹ́ẹ̀ ni wọ́n ló tún ń dá sí ọ̀rọ̀ òṣèlú, èyí tí kò bá ẹ̀sìn Islam mu.
Gbogbo ọ̀rọ̀ náà ni wọ́n ti yanjú báyìí Ọdún 1942 ni wọ́n kọ́ mọ́ṣálááṣí náà.
Mo ti dáríji àwọn tó kọlu ààfin mi, àwọn olóṣèlú ló jẹ̀bi – Ọba Akíolú
Olówó Èkó, Ọba Rilwanu Oṣùọlálé Akíolú I, lóun ti dáríji gbogbo àwọn ọ̀dọ́ tí wọ́n wáá kọlu ààfin ọba Èkó tó wà ní Ìga Ìdúnganran ní Ìsàlẹ̀ Èkó, ó ní; àwọn olóṣèlú ilẹ̀ wa ló jẹ̀bi.
Ó sọ̀rọ̀ yìí níbi ìpàdé tó wáyé láàrín àwọn ọba alayé ilẹ̀ Yorùbá, àwọn gómìnà ilẹ̀ Yorùbá, àtàwọn ikọ̀ tí Ààrẹ Muhammadu Buhari rán níṣẹ́ wá sílẹ̀ Yorùbá nínú èyí tí àwọn mínísítà tó jẹ́ ọmọ ilẹ̀ Oòduà náà wà nínú wọn.
Akíolú ní, bí àwọn olóṣèlú bá ṣohun tó yẹ kí wọ́n ṣe lásìkò fún àwọn ọ̀dọ́ tó fẹ̀hónú hàn, ohun tó ṣẹlẹ̀ kò ní ṣẹlẹ̀, ó ní, gbogbo ìkọlù tó ṣẹlẹ̀ lásìkò ìwọ́de náà, àwọn olóṣèlú ló jẹ̀bi, nítorí wọn kùnà láti ró àwọn ọ̀dọ́ lágbára.
Nígbà tí wọ́n ní kò sọ́rọ̀ níbi àpérò náà tó wáyé níléèjọba tó wà ní Ìkẹjà, l’Ékòó, Ọba Akíolú tẹnumọ́ ọn pé òun ti dáríji gbogbo àwọn ọ̀dọ́ tí wọ́n wáá kọlu ààfin òun, bẹ́ẹ̀ lòuń sì ti gbàdúrà kí àwọn alálẹ̀ náà dáríjì wọ́n.
Ìgbà àkọ́kọ́ rèé tí Ọba Akíolú máa sọ̀rọ̀ ní gbangba lórí bí àwọn jàǹdùkú ọ̀dọ́ kan ṣe lọọ kọlu ààfin rẹ̀ tó wà ní Ìga Ìdúnganran, l’Ékòó.
Ààfin Ọba Akíolú náà wà nínú àwọn ibi tàwọn jàǹdùkú kọlù lásìkò ìwọ́de àwọn ọ̀dọ́ náà, èyí tí wọn fi gbógun ti àwọn ọlọ́pàá tó ń ṣekú pa àwọn aráàlú, tí wọn sì tún ń fìyà jẹ wọ́n lọ́nà àìtọ́, èyí tí wọn pè ní ENDSARS.
Ìwádìí Àṣejèrè fihàn pé ọ̀pọ̀ nǹkan làwọn jàǹdùkú náà bàjẹ́ nínú ààfin kábíyèsí lásìkò ìkọlù náà.
Látìgbà náà ni kábíyèsí kò tíì láǹfààní àti wí nǹkan nípa ìṣẹ̀lẹ̀ ọ̀hún, bó tiẹ̀ jẹ́ pé àwọn agbófinró gbé kábíyèsí kúrò láàfin lásìkò ìṣẹ̀lẹ̀ náà.
Kábíyèsi
́ Ọba Akíolú, àtàwọn ọba ilẹ̀ Yorùbá yóókù náà wà nínú àwọn ọba alayé tí wọn wáá ṣèpàdé pẹ̀lú àwọn ikọ̀ tí Ààrẹ Muhammadu Buhari rán wá sílẹ̀ Yorùbá.
Ọmọ aláìlẹ́kọ̀ọ́ ni Fáyòṣe, ó gọ̀ ó fẹnu họra – Bọ̀dé George
Igbákejì alága ẹgbẹ́ òṣèlú PDP nílẹ̀ wa tẹ́lẹ̀, Olóyè Bọ̀dé George ti sọ pé ọmọ aláìlẹ́kọ̀ọ́ ni Gómìnà àná nìpínlẹ̀ Èkìtì, Ayọ̀délé Fáyòṣe.
Ó ní, ìsọkúsọ ọ̀rọ̀ tí ọkùnrin náà ń so fi hàn pé ọmọkùnrin náà gọ̀ gan an ni.
Bẹ́ẹ́ ò bá gbàgbé, àná ni Fáyòṣe fẹ̀sùn kan Bọ̀dé George àti Gómìnà Ṣèyí Mákindé pé àwọn méjèèjì yìí ni wọ́n rán àwọn tọ́ọ̀gì láti wá ṣí fìlà lórí òun, níbi ìpàdé ìpolongo ìbò tó wáyé nípínlẹ̀ Òǹdó.
Níbi tí wọ́n ti lọọ ṣèpolongo fún Èyítáyọ̀ Jẹ́gẹ́dẹ́, òńdíje dupò lábẹ́ àsìá ẹgbẹ́ òṣèlú PDP ni ìṣèlè yìí ti wáyé.
Lẹ́yìn ètò náà, ni akọ̀wé ìròyìn Fáyòṣe, Lérè Ọláyínká fi síta lórúkọ ọ̀gá rẹ̀ pé àwọn tọ́ọ̀gì tí Ṣèyí Mákindé àti Bọ̀dé George kó wá síbi ìpolongo náà ní wọ́n wáá kọluu ọ̀gá òun, bẹ́ẹ̀ ló sì sọ fáwọn aráàlú pé kí wọ́n kìlọ̀ fún àwọn olóṣèlú méjèèjì yìí pé orí kò gbọdọ̀ fọ́ ọmọ Fáyòṣe, torí bí wọ́n ṣe ṣí fìlà lórí Bọ́lá Ìgè lọ́jọ́sí ní ààfin Ọọ̀ni ní Iléefẹ̀ náà nìyẹn, tó jẹ́ pé ikú ló gbẹ̀yìn rẹ̀.
Ọ̀rọ̀ tí Fáyòṣe sọ yìí ló mú kí Bọ̀dé George dá a lóhùn pé ọmọ aláìlẹ́kọ̀ọ́ ni Fáyòṣe, ó gọ̀, ó fẹnu họra, kó sì mọ nǹkan tó ń ṣe òun lórí ọ̀rọ̀ náà rárá.
‘Gbèsè táa ń jẹ lórí iná mọ̀nà-mọ́ná la ṣe fi kún owó iná’
Láìpé yìí ni Àṣejèrè bá aṣojú àwọn iléeṣẹ́ apínnáká tó wà nílẹ̀ wa sọ̀rọ̀.
Òun ni agbẹnusọ gbogbo àwọn iléeṣẹ́ apínnáká tó wà lórílẹ̀-èdè wa, Nàíjíríà, táa mọ̀ sí Discos.
Ohun tí Ọ̀túnba Sunday Ọdúntàn bá SAM AKÍNRÓLÉ sọ rèé.
Àṣejèrè: Ẹ là wá lọ́yẹ nípa owó tí ẹ ti fẹ́ẹ́ fi kún owó iná mọ̀nà-mọ́ná?
Ọ̀túnba Ọdúntàn: Iye táwọn èèyàn ń san lórí iná ní í ṣe pẹ̀lú iye tí owó iná jẹ́ gan an, bí a bá tilẹ̀ máa san iye owó tó yẹ ká san, mo fẹ́ẹ́ fi dá yín lójú pé iná yóò túbọ̀ dára sí i, nǹkan yóò sì máa lọ dédé, ohun tó ń ṣẹlẹ̀ lọ́wọ́ yìí kò le maa lọ títí.
Báwọn èèyàn bá ń sọ nípa àlékún owó, àwa apínnáká yìí, àwa la wà nísàlẹ̀, àwa taa jọ ń pín owó yìí pọ̀, àwọn TCN, àwọn Gencos àti àwa Discos taa ń gba owó lọ́wọ́ àwọn aráàlú.
Owó taa ń gba lọ́wọ́ àwọn oníbàárà, díẹ̀ nínú ẹ̀ ló ń wá sọ́wọ́ wa, kódà ìjọba ló ń gba èyí tó pọ̀jù.
Bí a bá fi kún owó iná nígbà mẹ́wàá, táwọn kàn kò sanwó, ohun kàn náà ni yóò maa ṣẹlẹ̀.
Àṣejèrè: Àwọn kan ń sọ pé kání ẹ̀yin apínnáká ń ṣe ojúṣe yín nípa mímú àwọn tí kìí sanwó iná wọn lásìkò, wọ́n ní ìyẹn tún máa rọ àwọn yòókù tó ń sanwó, ju owó tí ẹ fẹ́ẹ́ fi kún owó iná lọ?
Ọ̀túnba Ọdúntàn: Kò sóòótọ́ níbẹ̀.
Ọ̀rọ̀ yẹn yàtọ̀ síra wọn, kìí ṣohun kan náà, bí àwọn èèyàn kò bá tiẹ̀ rí iná jí lò mọ́, iye táa ń san kéré jọjọ.
Lóòótọ́ ló yẹ ká gbógun ti àwọn tó ń jí iná lò, ṣùgbọ́n àwa kọ́ ni ọlọ́pàá nítorí ọ̀pọ̀ ìgbà ni ọlọ́pàá máa mú wọn, tí wọ́n tún máa fi wọ́n sílẹ̀, ọ̀rọ̀ iléẹjọ́ náà sì wà níbẹ̀, àwa kọ́ ló máa ṣe gbogbo nǹkan wọ̀nyí.
Ohun táa ń sọ fúnjọba ni pé kí iléẹjọ́ alágbèéká wà, kí á dá sẹ̀ríà fẹ́ni tó bá jí iná lọ lẹ́sẹ̀kẹsẹ̀, èyí á túbọ̀ mú wọn kíyèsára.
Ṣùgbọ́n tani yóò mú mi ti pọ̀ jù nílùú yìí.
Owó iná táa ń sọ yìí ní í ṣe pẹ̀lú iye táa ń ṣe iná gan-an.
Ohun tó ń ṣẹlẹ̀ ni pé bíí ọgọ́rin náírà la ń ṣe iná, ṣùgbọ́n ẹ ni ká máa tà á ní ọgbọ̀n náírà, àádọ́ta náírà tó dín yẹn, ta ló máa san án, ohun tó ń ṣẹlẹ̀ lọ́wọ́ yìí nìyẹn.
Owó yẹn ti wáá pọ̀ débii pé, ó ti wọ ẹgbẹẹgbẹ̀rún mílííọ̀nù náírà, gbèsè ti wáa ń gorí gbèsè fúnjọba.
Àṣejèrè: Ǹjẹ́ ẹ bá wọn sọ èyí?
Ọ̀túnba Ọdúntàn: A ti ń bá wọn sọ ọ́, ṣùgbọ́n mi ò lérò pé ìjọba leè san owó yìí, ohun táwọn aráàlú gbọdọ̀ mọ̀ ni pé iye táa ń ṣe iná rèé, iye táa ń san rèé, ohun gbogbo gbọdọ̀ hàn sáwọn aráàlú.
Yàtọ̀ sí àwọn tó ń jí iná lo, àwọn kàn náà kò tún ní í sanwó o.
Bí àwọn ọmọ Nàíjíríà bá ń fẹ́ iná, nǹkan mẹ́ta ni wọ́n lè ṣe, ọ̀nà mẹ́ta la máá gbà yanjú ìṣòro yìí.
Àkọ́kọ́ ni táwọn ìjọba; ìpínlẹ̀, ìbílẹ̀ àti àpapọ̀.
Àwọn náà gbọdọ̀ san gbèsè wọn, ọ̀pọ̀ àwọn iléèjọba ni wọn kìí sanwó iná, àwa apínánnáká náà ni àwọn kànda inú ìrẹsì láàrin wa, a gbọdọ̀ yanjú ìyẹn náà, pàápàá àwọn tó ń gba àbẹ̀tẹ́lẹ̀ lọ́wọ́ àwọn aráàlú, ìkẹta ni pé àwọn aráàlú kìí fẹ́ẹ́ sanwó iná, wọ́n rí i gẹ́gẹ́ bíi ẹ̀tọ́ wọn, ọ̀pọ̀ ni kò tiẹ̀ mọ̀ pé ọ̀rọ̀ iná ti bọ́ sọ́wọ́ àwọn aládàáni.
Ọ̀pọ̀ ìgbà ni wọ́n máa ń pariwo pé owó táa fún àwọn pọ̀ jù, ṣùgbọ́n wọn ò mọ̀ pé ọ̀pọ̀ ìgbà làwọn náà máa tanná sílẹ̀, tí wọn ò ní mọ̀, lọ́sàn gan gan.
Àṣejèrè: Ẹ jẹ́ ká sọ̀rọ̀ nípa ẹ̀rọ pre-paid, ṣé kò ṣeé ṣe fáwọn aráàlú láti lọọ ra mítà fúnra wọn ni, bí wọ́n ṣe ń ṣe ti ẹ̀rọ tẹlifóònù?
Ọ̀túnba Ọdúntàn: Kò ṣeé ṣe, ẹ jẹ́ kí n sọ kinní kan fún yín, ó lòdì sófin gan an fún ẹnikẹ́ni láti lọọ pe oníṣẹ́ iná (electrician) pé kó wáá bá òun so iná.
Ohun tó yẹ ká ma béèrè ni pé kí ló fà á tí kò fi sí àwọn mítà iná fáwọn aráàlú?
Ẹ jẹ́ kí n tún sọ fún yín pé ẹ̀rọ tẹlifóònù yàtọ̀ sí mítà iná táa ń sọ yìí o, àwọn nǹkan táa ń wò kí á tóó fún èèyan ní mítà pọ̀, ó yàtọ̀ sí ọ̀rọ̀ tẹlifóònù, àwọn mítà yìí sì tún yàtọ̀ síra wọn.
Ọ̀rọ̀ mítà, orí ìjọba àpapọ̀ ló wà, ohun tó yẹ kí wọ́n ṣe, won ò tí ì ṣe é rárá.
Àwọn tí wọ́n gbé iṣẹ́ fún láti máa kó mítà wọlé, ó ń nira fún wọn, nítorí owó tí wọn gbé lé e fún àwọn yẹn láti máa san, àwọn ìṣòro yẹ́n pọ̀.
Àwa Discos kọ́ ló ń pín mítà lọ́wọ́ yìí.
Àṣejèrè: Kí lẹ wáá rí sọ sí àṣẹ ìjọba pé kí gbogbo àwọn ọmọ Nàíjíríà ní mítà kó tóó di ọdún tó ń bọ̀?
Ọ̀túnba Ọdúntàn: Àwàdà kẹrí-kẹrì lásán ni, wọn ò mọ nǹkan tí wọ́n ń sọ, ó dà bíi kéèyàn pàṣẹ pé kí n lọọ fún aya ọ̀rẹ́ mí lóyún ni, ǹjẹ́ ìyẹn ṣeé ṣe?
Àti lóyún ìyàwó mi, ọwọ́ mìi kọ́ ló wà.
Kò ṣéé ṣe.
Àṣejèrè: Ṣùgbọ́n àwọn kan ti ní mítà, kí ló wá dé tó ṣòro láti pín kinní yìí ká?
Ọ̀túnba Ọdúntàn: Ìjọba àpapọ̀ ni ká bi léèrè ohun tí ẹ ń bi mí yìí.
Ohun tó ṣẹlẹ̀ ni pé mínísítà ló ṣàdéédé pàṣẹ pé ọ̀rọ̀ mítà kìí ṣe ọ̀rọ̀ wa mọ́, wọ́n gbé e fún àwọn iléeṣẹ́ aládàáni, àwa kò lòdì síyẹn, ṣùgbọ́n ìṣòro táwa ní làwọn náà ń ní.
Àwọn owó táa ń ná tẹ́lẹ̀ tún ti yàtọ̀ sí èyí táà ń ná lọ́wọ́ yìí, iye táà ń ra dọ́là tẹ́lẹ̀ kọ́ là ń rà á báyìí, àwọn nǹkan tó ń ṣàkóbá fún àwọn tó nílò mítà nìyẹn.
A ń ro tàwọn aráàlú, a sọ fún ìjọba pé kí wọ́n máà jẹ́ ká fowó kún owó iná lọ́wọ́ yìí, nítorí nǹkan kò fararọ, ṣùgbọ́n òwò la ń ṣe, nǹkan tí à ń rà làà ń tà.
Àwọn èèyàn fẹ́ẹ́ lo iná, ṣùgbọ́n wọn ò ṣetán àti sanwó.
Àṣejèrè: Ǹjẹ́ ẹ ń gbèrò ètò ìrànwọ́ fáwọn aráàlú?
Ọ̀túnba Ọdúntàn: Ìjọba ló leè dáhùn ìyẹn, ọjà ọlọ́jà là ń tà.
Àṣejèrè: Ẹ̀yin làwọn aráàlú mọ̀
Ọ̀túnba Ọdúnt̀an: Lóòótọ́ ni, èmi kàn ń pín iná fáwọn aráàlú ni.
Àwa la sọ fún ìjọba pé kí wọn fún àwọn aráàlú láǹfààní oṣù méjì láti fún àwọn èèyàn níná lọ́fẹ̀ẹ́, Gbàjàbíàmílà náà ló ní kí ń wáá kéde fàwọn aráàlú pé a máa fún àwọn èèyàn níná lọ́fẹ̀ẹ́.
Ṣùgbọ́n nígbà tí a bèèrè owó lọ́wọ́ ìjọba, wọ́n ní àwọn kò le sanwó.
Ta ló fẹ́ẹ́ wáá sanwó?.
‘Ohun tójú màmá mí rí ló mú ki ń máa ń ran àwọn obìnrin lọ́wọ́’
Abilékọ Bùkọ́lá Bámidúró, ni olùdásílẹ̀ àjọ Karis & Eleos Hand of Hope Foundation, àjọ aládàáni tó ń ran àwọn obìnrin àtàwọn ọmọdébìnrin lọ́wọ́.
Wọ́n ṣàlàyé akitiyan wọn láti ran àwọn obìnrin tó wà ní ìgbèríko lọ́wọ́.
Ohun tí wọ́n sọ rèé fún SAM AKÍNRÓLÉ
Àṣejèrè: Ẹ jẹ́ ká mọ̀ nípa yín?
Bùkọ́lá Bámidúró: Orúkọ mi ni Bùkọ́lá Bámidúró, olùdásílẹ̀ àjọ Karis & Eleos hand of hope foundation.
Oníṣòwò ni mí, mo sì tún máa ń jà fẹ́tọ̀ọ́ àwọn ọmọdé àti bí a ṣe máa ró àwọn obìnrin wa lágbára.
Mo lọ síléèwé, mo sì kẹ́kọ̀ọ́ gboyè jáde.
Mo tún kẹ́kọ̀ọ́ nípa bí a ṣe ń ṣelé lọ́ṣọ̀ọ́, àti bí a ṣe ń ṣètò ayẹyẹ àti bẹ́ẹ̀ bẹ́ẹ̀ lọ.
Ìyáálé ilé ni mí, bẹ́ẹ̀ ni mo sì tún bímọ méjì.
Àṣejèrè: Ẹ sọ díẹ̀ fún wa nípa àjọ yín?
Bùkọ́lá Bámidúró: Ọdún 2017 la dá a sílẹ̀, ṣùgbọ́n ọdún 2018 la gba òǹtẹ̀ ìjọba láti ran àwọn obìnrin àtàwọn ọmọdébìnrin lọ́wọ́, pàápàá àwọn tí wọ́n wà nígbèríko, àwọn tí kò lánfààní sí àwọn amáyédẹrùn.
Ọ̀nà mẹ́ta la sì ń gbà láti ṣiṣẹ́ yìí: Ìgbógun ti ìṣẹ́ àti ìyàn, fífún àwọn obìnrin lánfààní táwọn ọkùnrin ní, àti bí a ṣe ń tọ́jú àwọn ìdòtí àgbègbè wa, tí a ń sọ wọ́n di owó.
Àwọn iṣẹ́ mẹ́ta táa ń gùnlé lájọ náà nìyẹn.
Àṣejèrè: Kí ló mú èrò yìí wà nínú yín, kín ni ìdí tó fi jẹ́ ọ̀rọ̀ obìnrin le yàn níṣẹ́?
Bùkọ́lá Bámidúró: Ìtàn fi hàn wá pé gbogbo ìgbà làwọn obìnrin máa ń fi ara wọn jì, fún àwọn ìran tó ń bọ̀ lẹ́yìn, nínú wọn náà ní ìyá tó bí mi lọ́mọ, àwọn tó dúró tì mí nìyẹn.
Òun ò nírú ànfààní témi ni, kò sẹ́ni tó gbà wọ́n níyànjú gẹ́gẹ́ báwọn kan ti ṣe fún mi.
Ṣe ni ìyá mi lọ síléèwé láti kẹ́kọ̀ọ́, lásìkò táwọn ẹlẹgbẹ́ rẹ̀ ń lọ sílé ọkọ, ó fẹ́ kóun níṣẹ́ gidi lọ́wọ́ kóun ba à le lówó tó máa fi tọ́ gbogbo àwọn ọmọ rẹ̀ ló ṣe gbé ìgbésẹ̀ yìí.
Ṣùgbọ́n kò sinmi rárá, ṣe ló fi àsìkò rẹ̀ sílẹ̀ láti rán èmi náà lọ síléèwé, gbogbo agbára rẹ̀ ló lò láti rí i dájú pé mo kàwé, èyí jọ mí lójú púpọ̀, ó sì yà mí lẹ́nu, bẹ́ẹ̀ ni mo mọ rírì oore tí wọn ṣe fún mi.
Lóòótọ́, wọ́n ti fẹ̀yìntì lẹ́nu iṣẹ́ ṣùgbọ́n wọ́n ṣì ń ṣiṣẹ́ pẹ̀lú iléèwé gíga Covenant.
Nígbà tí mo ń kẹ́kọ̀ọ́ ìpele kejì, tí wọ́n ń pè ní Masters ni mo tún gbà á lérò pé kí ń ṣiṣẹ́ lórí àjọ yìí, torí àsìkò náà ni wọn ní kí n lọọ ṣiṣẹ́ ní ìgbèríko kàn.
Ìrírí mi ní ìgbèríko yìí ni pé àwọn obìnrin wọn ló ń ṣiṣẹ́, ṣe làwọn ọkùnrin ń sùn, ọ̀rọ̀ burúkú pẹ̀lú ẹ̀rín ni, ohun tó mú mi gbà á lérò láti bẹ̀rẹ̀ ohun tí a lè ṣe láti fi ró àwọn obìnrin lágbára nìyẹn.
Àṣejèrè: Títí di àkókò yìí, àwọn obìnrin mélòó lẹ ti ró lágbára?
Bùkọ́lá Bámidúró: Láti ìbẹ̀rẹ̀ títí di àkókò yìí, a ti ró ẹgbẹ̀rún èèyàn lágbára.
Láti agbègbè Ògìjo, Onikẹ, àti Ògùdù láti yan àwọn obìnrin náà, lórí oríṣìí iṣẹ́ ọwọ́ nípa ọṣẹ ṣíṣe, nípa bí wọ́n ṣe ń fi aró ṣe aṣọ, nípa bí wọ́n ṣe ń sọ ìdọ̀tí dowó, àti bẹ́ẹ̀ bẹ́ẹ̀ lọ.
Bákan náà la tún ran àwọn ọmọbìnrin tí wọ́n dín díẹ̀ ní ẹgbẹ̀rún kan àtààbọ̀ lórí bí wọ́n ti ń sọ ìdọ̀tí dowó.
Iléèwé pámárì àti girama lati lọọ kọ́ àwọn ọmọ náà.
Bẹ́ẹ̀ la sì tún fún àwọn obìnrin mẹ́wàá kan náà ní owó láti bẹ̀rẹ̀ òwò wọn, wọ́n fowó ọ̀hún ra irinṣẹ́ ni.
Lára ohun táa ń ṣe náà ni láti dowópọ̀ pẹ̀lú àwọn àjọ kan láti mú ìpinnu wọn ṣe.
Àṣejèrè: A ṣàkíyèsí pé iléeṣẹ́ SMEDAN náà wà nínú àwọn tí ẹ ń dowópọ̀ pẹ̀lú, tí wọ́n ń bá yín ṣèdánilẹ́kọ̀ọ́ fáwọn tí ẹ ń ró lágbára, báwo làjọṣepọ̀ yín?
Bùkọ́lá Bámidúró: A ṣàkíyèsí pé ó ṣe dandan fún wa láti kọ́ àwọn èèyàn wa lẹ́kọ̀ọ́ ìmọ̀ nípa bí a ṣe ń ṣòwò, kìí kàn ṣe pé ká kọ́ wọn níṣẹ́ ọwọ́ nìkan, èyí ló mú kí a lọọ bá wọn.
Àwọn atàpáta-dìde àárín wọn la kó lọ síbẹ̀, pé kí wọ́n kọ́ wọn lẹ́kọ̀ọ́ bí wọ́n ṣe lèè dá iléeṣẹ́ tiwọn náà sílẹ̀.
Àwọn bíi Madam Ayọ̀dèjì Mégbọ̀pé.
Mọ́í-mọ́í tí obìnrin yìí ń ṣe tí de ilẹ̀ òkèèrè, nílẹ̀ Amẹ́ríkà, bẹ́ẹ̀ ẹgbẹ̀rún náírà péré ló fi bẹ̀rẹ̀.
A fẹ́ kí wọ́n bẹ̀rẹ̀ pẹ̀lú ohun tí wọ́n ní lọ́wọ́, kò dìgbà tí wọ́n bá lówó ńlá lọ́wọ́ kí wọ́n tóó bẹ̀rẹ̀ iṣẹ́ wọn, àti bẹ́ẹ̀ bẹ́ẹ̀ lọ.
Àṣejèrè: Ǹjẹ́ ẹ tiẹ̀ ń bẹ àwọn tí ẹ ró lágbára wò, láti mọ̀ bóyá wọ́n ń ṣe dáadáa?
Bùkọ́lá Bámidúró: Bẹ́ẹ̀ ni, a máá ń ṣe é, a máa ń bẹ̀ wọ́n wò láti mọ̀ bí wọ́n ṣé ń ṣe sí, àti láti mọ ìlọsíwájú àti àwọn ìpèníjà wọn, pàápàá àwọn tí wọ́n bẹ̀rẹ̀ láti ibi kékeré, tí a fún ní irinṣẹ́, a gbọdọ̀ mọ̀ bóyá ohun tí wọ́n kọ́ wọn yé wọn, wọ́n sì ń mú u lò.
Àṣejèrè: Kí làwọn àfojúsùn yín?
Bùkọ́lá Bámidúró: Ká fún àwọn obìnrin wa lágbára, ká dín ìṣẹ́ àti ìyàn kù láwùjọ, ká sì ní àgbékalẹ̀ tí wọ́n le lò láti ṣohun tí wọ́n bá ní lọ́kàn, pàápàá lọ́jọ́ iwájú.
Àṣejèrè: Ǹjẹ́ a tiẹ̀ ń ṣe tó fún àwọn tó kù díẹ̀ káàtó fún, báwo la sì ṣe le ràn wọ́n lọ́wọ́?
Bùkọ́lá Bámidúró: Rárá o!
Ṣùgbọ́n a ò ní jẹ́ kó sú wa náà ni, a ó máa ràn wọ́n lọ́wọ́ láti dìde kúrò nínú àwọn ìpèníjà wọn.
Bẹ́ẹ̀ la gbọdọ̀ ṣiṣẹ́ láti jẹ́ kí wọ́n ṣàwárí àwọn ẹ̀bùn táwọn náà ni, ká sì ran àwọn àjọ yòókù tí wọ́n ń ṣerú iṣẹ́ bẹ́ẹ̀ lọ́wọ́.
Aṣáájú rere ni Ṣólebọ̀ jẹ́ fọ́lọ́kadà ROMO l’Ògùn – Líṣàbi
Àlàájí Ọmọọba Nurudeen Ṣógéyìnbó, tọ́pọ̀ mọ̀ sí Líṣàbí, tó jẹ́ alága ẹgbẹ́ ọlọ́kadà ẹgbẹ́ ROMO, ti ẹkùn Ògùn Central ti ṣàpèjúwe alága ẹgbẹ́ wọn ńìpínlẹ̀ Ògùn, Àlàájì Rasak Olúsọlá Ṣótáyọ̀ tọ́pọ̀ mọ̀ sí Ṣólebọ̀, gẹ́gẹ́ bí aṣáájú rere tí Ọlọ́run rán sínú ẹgbẹ́ náà.
Ó sọ̀rọ̀ yìí lákòókò ìpàdé ẹgbẹ́ náà ti ẹkùn Ògùn Central, ó ní ọ̀pọ̀ ìgbésẹ̀ ni ọkùnrin yìí ti kó nípa ètò ààbò fáwọn ọmọ ẹgbẹ́ ọ̀hún, àdúrà àwọn sì ni pé ki Ọlọ́run lọ́ra ẹ̀mí ẹ̀ fáwọn.
Bẹ́ẹ̀ ló sọ pé kò sẹ́ni tó ṣe bí alága wọ̀nyíi nínú ẹgbẹ́ ọlọ́kadà mẹ́tẹ̀ẹ̀ta tó wà ńìpínlẹ̀ Ògùn.
Ó wá rọ àwọn ọmọ ẹgbẹ́ láti fọwọ́sowọ́pọ̀ pẹ̀lú ẹ̀, lára àwọn tó wà níbẹ̀ ni Ọ̀gbẹ́ni Ọlálékan Ṣónọ́lá tọ́pọ̀ mọ̀ sí Awínkoko, tó jẹ́ akọ̀wé ẹgbẹ́ náà ńìpínlẹ̀ Ògùn, Mukaila Oníyídé, akọ̀wé ìṣúná owó, Arábìnrin Ọmọlọlá Olúmídé, àtàwọn olóyè mí-ìn.
Àbọ̀dé ìwọ́de sọ̀rọ̀ sókè!
Ẹ̀rù ń ba àwọn òṣìṣẹ́, nítorí dúkìá tí wọ́n dáná sun
Sam Akínrólé àti Ojúolúwakòtìmí Olúsínà
Abilékọ Juliana Ògúndánà jẹ́ ọ̀kan lára àwọn tó ní ṣọ́ọ̀bù lójú ọ̀nà Bodè Thomas, ní Sùúrùlérè, l’Ékòó.
Aṣọ ìgbàlódé lobìnrin yìí́ ń tà, pàápàá aṣọ àwọn obìnrin, àti tọmọdé àti tàgbà, ilú òyìnbó lóbìnrin náà tí ń lọọ kó àwọn ọjà rẹ̀ wá, nítorí níbẹ̀ ni ọkọ rẹ̀ wà, ọkọ rẹ̀ yìí ló máa ń fi ọjà náà ránṣẹ́ sí i ní Nàíjíríà níbí.
Yàtọ̀ sí àwọn aṣọ tóbìnrin yìí tún ń tà, bẹ́ẹ̀ ló ń ta àwọn ohun ìṣaralóge táwọn obìnrin ń lò lóríṣìíríṣìí, ó sì tún ní apá kan ní ṣọ́ọ̀bù rẹ̀ tó ti ń dá àwọn ọmọge Sùúrùlérè lóhùn, níbẹ̀ ló ti ń bá wọn ṣe ara wọn lóge.
Àwọn ọmọọṣẹ́ méjìlá ni Arábìnrin Juliana ní títí di oṣù tó kọjá yìí, ìyẹn àwọn tó ń gba owó oṣù lọ́wọ́ rẹ̀ nìyẹn, bó tiẹ̀ jẹ́ pé a ò le fìdí iye tóbìnrin náà ń fún àwọn òṣìṣẹ́ rẹ̀ lóṣooṣù múlẹ̀, ṣùgbọ́n yàtọ̀ sáwọn tóbìnrin náà ń sanwó fún, ó tún ni àwọn tí wọ́n ń kọ́ṣẹ́ lọ́dọ̀ rẹ̀, nítorí ìwádìí Àṣejèrè fihàn pé obìnrin náà ń ṣerun lọ́ṣọ̀ọ́, bẹ́ẹ̀ ló sì tún ń ṣiṣẹ́ oge ara.
Àwọn ọmọọṣẹ́ tí wọn kò gba owó-oṣù tí wọ́n ń kọ́ṣẹ́ lọ́dọ̀ obìnrin yìí náà fẹ́rẹ̀ tó mẹ́wàá, lọ́rọ̀ kan gbogbo àwọn òṣìṣẹ́ ti wọ́n ṣiṣẹ́ òòjọ́ wọn lọ́dọ̀ Arábìnrin Juliana kò dín ní méjìlélógún.
Àmọ́ ṣá, ọ̀pọ̀ àwọn òṣìṣẹ́ yìí ni wọn ò tí ì mọ nǹkan tó máa ṣẹlẹ̀ sí wọn, nítorí ṣọ́ọ̀bù ọ̀gá wọn wà nínú àwọn ṣọ́ọ̀bù táwọn jàǹdùkú kọlùù, tí wọn sì jí gbogbo àwọn ẹrù tó wà nínú rẹ̀, gbogbo irinṣẹ́, àti ohun èèlò tí wọn ń lò fáwọn kọ́sítọ́mà pátá làwọn ẹni jí gbé lọ, èyí tí wọn ò le gbé, ṣe ni wọ́n bà á jẹ́.
Ẹ̀ṣẹ̀ tóbìnrin náà ṣẹ̀ wọ́n lẹnìkan kò tí ì lè sọ pàtó.
Ohun tí ọ̀kan nínú àwọn òṣìṣẹ́ obìnrin yìí ń sọ fún wa ni pé ọ̀gá ti ní káwọn lọọ sinmi sílé náá, wọ́n ló sọ pé kò tí ì sí iṣẹ́ kankan, kí wọ́n jẹ́ kóun ronú ibi tóun máa gbe ọ̀rọ̀ òun gbà.
Ìrírí Ògúndánà yìí ni ìrírí ọ̀pọ̀ àwọn èèyàn lóṣù tó kọjá yìí nígbà tí àwọn jàǹdùkú gbìnáyá káàkiri ilẹ̀ Yorùbá.
Láti ìpínlẹ̀ Èkó títí dé Ọ̀yọ́, dé Ọ̀ṣun, Èkìtì, Ògùn káàkiri làwọn tọ́ọ̀gì ti lọọ kọlu àwọn aráàlú, wọ́n jí ẹrù wọn gbé, wọn ò dúró níbẹ̀ nìkan, èyí tí wọn ò lee jí gbé, ṣe ni wọ́n bà á jẹ́, lọ́nà tí kinní ọ̀hún kò fi ní i látùńṣe rárá.
Ọjọ́ kẹta, oṣù kẹwàá, ọdún yìí ni wàhálà náà bẹ̀rẹ̀.
Ìròyìn kan ló jà ràiǹ ràiǹ lórí ẹ̀rọ ayélujára, pé àwọn ọlọ́pàá tó ń gbógun ti àwọn adigunjalè, táa mọ̀ sí Special Anti-Robbery Squad, SARS ni wọ́n sọ pé wọ́n mú ọmọkùnrin kan sínú mọ́tò wọn, ńìpínlẹ̀ Delta lọ́hùn ún, bí wọ́n sì ti ń wa mọ́tò ọ̀hún lọ, ni wọ́n sáré ti ọmọ náà kúrò nínú ọkọ̀, tó sì ṣubú gbàgbé kú.
Ẹni tó ya fọ́nrán yìí ń sọ lórí fídíò náà pé ọmọkùnrin náà ti kú, kò pẹ́ kò jìnnà ní fídíò náà ti bẹ̀rẹ̀ sí í jó bí iná lórí ẹ̀rọ ayélujára, táwọn ọ̀dọ́ tí wọ́n pọ̀jù lopó náà ti bẹ̀rẹ̀ sí í fi ẹ̀hónú wọn hàn.
Lóòótọ́ ọ̀kan nínú àwọn mínísítà ilẹ̀ wa, Festus Kèyámò padà ṣàlàyé fáwọn aráàlú pé irọ́ gbuu nìròyìn náà, pé ọmọkùnrin náà kò kú.
Ṣùgbọ́n àròyé Kèyámò kò tiẹ̀ wọ àwọn ọ̀dọ́ létí mọ́, ṣeni wọ́n ya sígbooro tí wọ́n sì bẹ̀rẹ̀ ìwọ́de ìfẹ̀hónú-hàn láti tako ìwà íbi táwọn ọlọ́pàá SARS náà ń hù.
Ṣé ọ̀pọ̀ wọn làwọn ọlọ́pàá SARS ń gbógun tì jù.
Ọjọ́ mẹ́rìnlá gbáko ni wọ́n fi ṣèwọ́de náà, láàrin àsìkò yìí, ara kò rokùn; ara kò rọ adìẹ rárá.
Ká má purọ́, àwọn ọmọ náà mi Nàíjíríà tìtì.
Gbogbo ìgbìyànjú ìjọba ìpínlẹ̀ àti àpapọ̀ láti bá àwọn ọmọ náà sọ̀rọ̀, ló já sí pàbó, kódà bí wọ́n ti ń sọ ọ fún wọn lòòṣà ilé wọn ń gùn wọ́n, tí kìnní ọ̀hún sì ń fẹjú sí i.
Èyí ni wọ́n ṣe títí tó fi pé ọjọ́ mẹ́rìnlá tí Gómìnà Babájídé Sanwó-Olú́ fi kéde kónílé-ó-gbélé.
Kóun tiẹ̀ tóó ṣe bẹ́ẹ̀ nìjọba ìpínlẹ̀ Ọ̀ṣun ti kéde kónílé-ó-gbélé tiẹ̀, torí ọpẹ́lọpẹ́ Ọlọ́run, ó kù díẹ̀ kí wọ́n pa Gómìnà Gbóyèga Oyètọ́lá, orí ló kó ọkùnrin náà yọ, àwọn jàǹdùkù kò láwọn kò pa á.
Kò pẹ́ ẹ̀ ni Sanwó-Olú náà ṣe tiẹ̀.
Ibi tí wàhálà náà ti bẹ̀rẹ̀ gan an nìyẹn, bí Sanwó-Olú ti kéde kónílé-ó-gbélé báyìí, làwọn ṣójà ti bẹ́ sígbooro, pàápàá sí ọ̀kan nínú àwọn ibùdó táwọn ọmọ náà ti ń ṣèwọ́de, ní tóólú geètì Lẹ́kkí.
Nígbà táwọn yẹn sì débẹ̀, ẹ̀yin náà kúkú mọ ṣójà, iṣẹ́ tí wọn ò rán wọn ni wọ́n lọọ jẹ́.
Lọ́rọ̀ kan ṣá, ọ̀rọ̀ náà di àríyànjiyàn, torí àwọn ọ̀dọ́ tó wà níbẹ̀ ni; wọ́n yìnbọn pa àwọn ọ̀dọ́ kan táwọn jọ ń ṣèwọ́de.
Àwọn ṣójà sẹ́, wọ́n láwọn kò yìnbọn fẹ́nìkan.
Títí di àsìkò yìí a ò tí mọ̀ ohun tó ṣẹlẹ̀ ní pàtó.
Kíá làwọn ọ̀dọ́ náà ti fìròyìn sórí ẹ̀rọ ayélujára, wọ́n ní àwọn ṣójà ti pààyàn rẹpẹtẹ, ọ̀rọ̀ yìí ló da bẹntiróòlù sí ìṣẹ̀lẹ̀ náà, nígbà tó maa fi di àárọ̀ Wẹ́sdè, àwọn jàǹdùkú ti gbìnàyá, wọ́n ti bẹ́ sígbooro wọ́n ti bẹ̀rẹ̀ sí í dáná sunlé.
Àwọn dúkìá náà pọ̀, kìí ṣe kékeré rárá.
Ọ̀pọ̀ àwọn iléeṣẹ́ ńlá ńlá tó wà ní Lẹ́kkí láwọn tọ́ọ̀gì dáná sun, yàtọ̀ sí àwọn iléeṣẹ́ ìjọba àti téṣàn ọlọ́pàá tí wọ́n dáná sun.
Bí wọ́n ti dáná sun àwọn iléeṣẹ́ ńlá náà ni wọ́n dáná sun iléeṣẹ́ kékeré, kódà títí kan àwọn ṣọ́ọ̀bù àdúgbò.
Lára rẹ̀ ni ṣọ́ọ̀bù ńlá ti Arábìnrin Ògúndánà táa sọ̀rọ̀ rẹ̀ lókè.
Ipò tí àwọn òṣìṣẹ́ Arábìnrin Juliana wà lọ̀pọ̀ àwọn òṣìṣẹ́ nílẹ̀ wa wà báyìi, pàápàá nílẹ̀ Yorùbá láwọn ibi tí rògbòdìyàn ti ṣẹlẹ̀, ọ̀pọ̀ àwọn iléeṣẹ́ tí wọ́n fọwọ́ bà ni wọ́n ti ní káwọn òṣìṣẹ́ wọn sì sinmi sílé ná, ohun tí èyí sì túnmọ̀ sí ni pé kò tí ì síṣẹ́ báyìí, bẹ́ẹ̀ náà ni kò tí ì sówó náà.
Kódà àwọn tó tiẹ̀ ń lọ síbi iṣẹ́ gan an inú ìbẹ̀rùbojo ni wọ́n wà, nítorí wọn ò mọ ohun tó máa jáde lẹ́nu àwọn ọ̀gá sí wọn.
Ṣùgbọ́n Gómìnà Babájídé Sanwó-Olú ti bẹ̀rẹ̀ iṣẹ́ padà ní tiẹ̀, o ti dìde ìrànlọ́wọ́ fún gbogbo àwọn tí wọ́n nílò rẹ̀, pàápàá àwọn tí wón dáná sun iléeṣẹ́ wọn.
Ó ti pàṣẹ pe kíléeṣẹ́ tó ń yánilówóṣòwò, táa mọ̀ sí Lagos State Employment Trust Fund dìde láti ran àwọn tí ìṣẹ̀lẹ̀ jàm̀bá náà ṣẹlẹ̀ si lọ́wọ́.
Kàmọ́rù àtàwọn ọ̀rẹ́ ẹ̀ ti wọ́n fipá bá ọmọbìnrin lájọṣepọ̀ l’Éjìgbò ti wọ gàù
Iléeṣẹ́ ọlọ́pàá ti fọwọ́ òfin mú àwọn ọmọkùnrin mẹ́rin kan tí wọn fipá bá ọmọbìnrin kan láṣepọ̀.
Ọjọ́ Ìṣẹ́gun, Tusde tó kọjá yìí ni àwọn ọmọ náà hùwà ibi ọ̀hún, ní nǹkan bíi aago mẹ́wàá alẹ́ l’Éjìgbò.
Ìyá ọmọbìnrin yìí, Tawa Abbey ló lọọ fẹjọ́ sun àwọn ọlọ́pàá pé nígbà tí ọmọ òun lọọ ra ouńjẹ ní Láfẹ́nwá ní Èjìgbò làwọn ọmọkùnrin náà yabò ó, pẹ̀lú àwọn ohun ìjà olóró, tí wọ́n sì ń lérí pé àwọn máa pa á, àfi táwọn bá fi tipátipá bá á lájọṣepọ̀, inú yàrá kan ní ojúlé kẹtàlélọ́gbọ́n, òpópónà Àlàájì Ọbẹ̀ ní Èjìgbò ni wọ́n ti ṣiṣẹ́ ibi náà.
Lójúẹsẹ̀ ni DPO ọlọ́pàá àdúgbò náà ti rán àwọn ọmọ rẹ̀ níṣẹ́ lọ síbẹ̀, tí wọ́n sì fọwọ́ òfin mú àwọn mẹ́rẹ̀ẹ̀rin, àwọn náà ni Jimoh Kamoru, tí kò ju ọdún mẹ́rìndínlógún lọ, Lukman Basit, tí kò ju ọdún mẹ́rìndínlógún, Sunday Alẹ́ṣinlọ́yẹ́, ẹni ọdún mẹ́rìndínlógún, àti Ìfẹ́olúwa Afọlábí, ẹni ọdún mẹ́rìndínlógún.
Àwọn nǹkan ìjà bíi àdá, àti igbó ni wọ́n tún bá lọ́wọ́ wọn.
Nínú ohun tí agbẹnusọ iléeṣẹ́ ọlọ́pàá, Alàgbà Múyìwá Adéjọbí fi ránṣẹ́ sí Àṣejèrè, ó ní, ọ̀gá ọlọ́pàá pátápátá ní Èkó, Alàgbà Hakeem Odùmósù ti ní kí wọ́n fi àwọn ọmọ náà ránṣẹ́ síléeṣẹ́ àwọn ọ̀tẹlẹ̀múyẹ́, kí wọ́n túbọ̀ wádìí wọn dáadáa.
Ìgbélé àrùn Kòrónà ló fa iṣẹ́ Pen Cinema sẹ́yìn – Sanwó-Olú
Bó tilẹ̀ jẹ́ pé oṣù keje ọdún yìí ni Gómìnà Babájídé Sanwó-Olú ti ṣèlérí láti ṣèfilọ́lẹ̀ iṣẹ́ afárá Pen Cinema tó ń lọ lọ́wọ́, èyì tí gómìnà àná, Akínwùmí Aḿbọ̀dé bẹ̀rẹ̀, Sanwó-Olú ní, inú oṣù kẹwàá ọdún yìí niṣẹ́ ọ̀hún máa parí, nítorí àrùn Kòrónà tó fa iṣẹ́ ọ̀hún sẹ́yìn.
Ọ̀pọ̀ àwọn olùgbé agbègbè Agége, Àlímọ̀ṣọ́ àtàwọn àdúgbò tó súnmọ́ iṣẹ́ bíríìjì náà ni wọ́n ti ń kọminú tí wọ́n sì ń béèrè pé ìgbà wo niṣé ọ̀hún máa parí, kódà wọ́n ń tọ́ka sí ìlérí tí gómìnà ṣe nígbà tó ṣàbẹ̀wò síbi iṣẹ́ ọ̀hún láìpẹ́, wọ́n ní gómìnà sọ pé inú oṣù keje niṣẹ́ ọ̀hún máa parí, ṣùgbọ́n, kò tiẹ̀ sí àmì pé iṣẹ́ ọ̀hún máa parí lọ́dún yìí rárá.
Ní báyìí, Sanwó-Olú ti mú u dá àwọn olùgbé àgbègbè náà, àtàwọn èèyàn tí ara ń ni ládùúgbò náà pé kí wọ́n farabalẹ̀, pé iṣẹ́ ọ̀hún máa parí nínú oṣù kẹwàá ọdún yìí.
Ó ní, ìgbélé àrùn Kòrónà fún bíi oṣù mẹ́ta ló fa iṣẹ́ náà sẹ́yìn, tí kò jẹ́ káwọn agbaṣẹ́ṣe leè ráyè ṣiṣẹ́ lórí bíírìjì náà.
Nígbà tí gómìnà ṣàbẹ̀wò sí iṣẹ́ afárá ẹlẹ́ẹ̀kẹta tó ń lọ lọ́wọ́, ìyen 3rd Mainland Bridge, lánàá Sátidé, pẹ̀lú àwọn iṣẹ́ àkànṣe kan tó ń lọ lọ́wọ́ ni gómìnà bá àwọn oníròyìn sọ̀rọ̀ náà.
Lónà mí ìn, Sanwó-Olú ní káwon aráàlú fokàn balè lórí isé afárá eléèketa tó ń lò lówó, ó ní gbogbo ètò ló ti tò láti mú kó rọ àwon aráàlú lọ́rùn.
Bákan náà ni gómìnà náà tún mú u dá àwọn aráàlú lójú pé àwọn ọkọ̀ ọgọ́rùn-méfà (600) BRT ti wà nílẹ̀, tí wọ́n máa bẹ̀rẹ̀ iṣẹ́ lójú ọ̀nà Oṣòdì sí Abúlé Ẹ̀gbá nínú oṣù kẹjọ táa fẹ́ẹ́ mú yìí.
Ó mà ṣe ò!
Wọ́n yìnbọn pa Láńre síwájú ilé ẹ̀ l’Ádó Èkìtì
Àwọn agbébọnrìn kan tiléeṣẹ́ ọlọ́pàá sì ń wá kiri, ti yìnbọn pa ọ̀dọ́mọdé oníṣòwò kan nílùú Adó Èkìtì, nìpínlẹ̀ Èkìtì.
Ọlánrewájú Ọládàpọ̀ lorúkọ ọmọkùnrin ọ̀hún.
Káàdì fóònù àtàwọn ọjà pẹ́ẹ́pẹ̀ẹ̀pẹ́ la gbọ́ pé ọmọkùnrin náà ń tà ládùúgbó Dallimore ní Adó Èkìtì.
Ní nǹkan bíi aago mẹ́sàn-án ààbọ̀ alẹ́ àná, Wẹ́sde ni wọ́n yìnbọn pa á.
Ẹni ogójì ọdún ni kó tóó jáde láyé.
Gbogbo owó ọmọkùnrin náà la gbọ́ pé àwọn agbébọnrìn náà jí gbé lọ.
Ohun táa gbọ́ ni pé ọmọkùnrin náà ṣẹ̀ṣẹ̀ kó sílé tó ń gbé yìí ni, ó sì pẹ́ tó ti máa ń pariwo pé àwọn kan ń lépa ẹ̀mí òun, kó tóó di pé àwọn èèyàn òhún tá ò tí ì mọ̀ yìnbọn pa á.
Agbẹnusọ iléeṣẹ́ ọlọ́pàá nípínlẹ̀ Èkìtì, Sunday Abutú, ti fìdí ọ̀rọ̀ náà múlẹ̀, ṣùgbọ́n ó ní ìwádìí ṣì ń tẹ̀ síwájú.
Mọ̀lẹ́bí KAI táwọn ọlọ́jà lù pa gba mílíọ́nù márùn ún náírà
Mílíọ́nù márùn-ún náírà ni wọ́n ti yọ̀nda fún mọ̀lẹ́bí Ọ̀gbẹ́ni Moshood Ayẹni, òṣìṣẹ́ àjọ tó ń gbógun tì wà ìbàjẹ́ l’Ékòó, ìyẹn KAI tó pàdánù ẹ̀mí rẹ̀ lẹ́nu iṣẹ́ ọba lọ́jọ́ kẹtàlélógún, oṣù karùn-ún, ọdún 2017.
Akọ̀wé àgbà lọ́fíìsì gómìnà ìpínlẹ̀ Èkó, Ọ̀gbẹ́ni Ọláwálé Musa, tí Ọ̀gbẹ́ni Akínrìnmádé Morákinyọ̀, ọ̀kan nínú àwọn ọ̀gá lọ́fíìsì náà ṣojú fún, ló yọ̀nda sọ̀wédowó náà fún àwọn mọ̀lẹ́bí ọkùnrin olóògbé náà ní ọ́fíìsì àwọn KAI tó wà ní Bọ́ládé ní Oṣòdì, lÉkòó.
Nígbà tó ń sọ̀rọ̀ nípa ìhà tí ìjọba Èkó kọ sí ìrọ̀rùn àwọn òṣìṣẹ́ ìjọba, Musa ní ìtọ́jú àwọn mọ̀lẹ́bí òṣìṣẹ́ ìjọba tó bá pàdánù ẹ̀mí rẹ̀ lẹ́nu iṣẹ́ ọba ṣe kókó fún ìjọba Gómìnà Babájídé Sanwó-Olú.
Ó ní; “Ó ṣe wá láàánú pé Ayẹni pàdánù ẹ̀mí rẹ̀ lẹ́nu iṣẹ́ ọba, ṣùgbọ́n ìjọba Sanwó-Olú kò ní ṣàárẹ̀ láti tọ́jú gbogbo irú àwọn òṣìṣẹ́ ọba tó wà nírú ipò bẹ́ẹ̀, pàápàá àwọn mọ̀lẹ́bí tírú wọn bá fi sílẹ̀ lọ.
“À ń mú u dá gbogbo àwọn òṣìṣẹ́ ìjọba lójú pé ààbò tó dájú wà fún wọn, ìtọ́jú náà sì wà fún wọn lẹ́nu iṣẹ́ ọba, kí wọn má rẹ̀wẹ̀sì, kí wọn sì má ṣàárẹ̀ rárá.
”Ó rọ àwọn mọ̀lẹ́bí Ayẹni láti lo owó náà lọ́nà tó tọ́ léyìí tó maa mú inú òkú dùn, pàápàá nípa ìtọ́jú aya àtàwọn ọmọ tó fi sílẹ̀.
Arábìnrin Akínpẹ̀lú Gbémisọ́lá tó jẹ́ alákòóso àjọ KAI nínú ọ̀rọ̀ tiẹ̀, dúpẹ́ lọ́wọ́ Gómìnà Babájídé Sanwó-Olú fún bó ti ń ṣètò ìtọ́jú fún àwọn mọ̀lẹ́bí ẹni tó pàdánù ẹ̀mí wọn lẹ́nu iṣẹ́ ọba.
Bákan náà ló sì tún ṣàlàyé pé ẹni tó bá kọluu òṣìṣẹ́ ọba lẹ́nu iṣẹ́ wọn, nìjọba máa fìyà tó tọ́ jẹ, pàápàá àwọn tó fẹ́ràn àti máa tajà lójú títì, tí wọ́n sì tún ń fìyà jẹ àwọn òṣìṣẹ́ ọba tó ń lé wọn ní títì.
Òntajà ojú títì kan ló ṣekúpa Ayẹni lọ́jọ́ kẹtàlélógún, oṣù karùn ún, ọdún 2017.
Jìnnì-jìnnì bá àwọn oníṣòwò nítorí àrùn Lássà àti Kòrónà
Sam Akínrólé
Àwọn elétò ìlera sọ fún wa pé kékeré ni Èbólà, ìyẹn àrùn tó pààyàn rẹpẹtẹ káàkiri láìpẹ́ yìí.
Àrùn Lássà àti èyí tí wọ́n pè ní àrùn Kòrónà, àrùn tuntun tó gbòde kan láti ilẹ̀ China, wọ́n láwọn àrùn méjèèjì yìí kìí ṣe ohun téèyàn le fojú bíńtí wò.
Ó lé láàádọ́rin èèyàn tí wọ́n ti pàdánù ẹ̀mí wọn nípasẹ̀ àrùn Lássà yìí, táa bá ní ká wo iye èèyàn tí wọ́n ti lùgbàdì Lássà, wọn pọ̀ díẹ̀, káàkiri àgbááyé sì ni, àwọn tí wọn kó sí pańpẹ́ àrùn Kòrónà náà kìí ṣe kékeré.
Ṣùgbọ́n o, a dúpẹ́ pé kinní ọ̀hún kò tí ì dé ọ̀dọ̀ wa níbí.
Lóòótọ́ Lássà làwọn elétò ìlera ṣì ń bá jà lọ́wọ́, bí àrùn Kòrónà tún ṣe wọlé yìí ti ń mú ẹ̀rù ba àwọn aráàlú, pàápàá àwọn oníṣòwò tí wọ́n ń ṣe káràkátà.
Púpọ̀ àwọn oníṣòwò ilẹ̀ wa ló jẹ́ pé ilẹ̀ China ni wọ́n ti ń lọọ kó ọjà wọn wá, ibẹ̀ ni ọrọ̀ ajé àgbáyé wà lọ́wọ́ yìí, bẹ́ẹ̀ ni wọ́n ní ọ̀pọ̀ oníbàárà láàrín àwọn ará China yìí náà.
Kí lohun tó ń fa àìsàn yìí gan-an?
Àwọn onímọ̀ nípa ètò ìlera sọ pé èyí tí wọ́n ń pè ní Lássà yẹn, lára èkúté ni kòkòrò náà wà, wọ́n ní bí èkúté bá lee gbẹ́nulé tàbí tọ̀ sínú ohun táa ń jẹ, táwa náà bá tún wá tẹnubọ oúnjẹ yẹn, wọ́n ló ṣeé ṣe ká kó àrùn náà.
Ewu ibẹ̀ ni pé bí iná orí ni kinní ọ̀hún ń ràn, béèyàn bá leè fọwọ́ kan ẹni tó ní i lára lásán, ó ti lùgbàdì rẹ̀ nìyẹn.
Ohun tíjọba ń ṣe lọ́wọ́ nìyẹn láti rí i pé kinní ọ̀hún kò ràn ju bó ṣe yẹ lọ.
Ìwádìí àwọn akọ̀ròyìn wa láti ọjà kan dé ibòmíì fihàn pé ẹ̀rù làwọn èèyàn fi ń bá ara wọn lò, pàápàá àwọn tí wọn ń ṣe kárà-kátà pẹ̀lú àwọn tí wọ́n wá látilẹ̀ China.
Nígbà tí akọ̀ròyìn wa dé àwọn ọjà tí àwọn ará ilẹ̀ China máa ń sáábà pọ̀ sí, pàápàá èyí tí wọ́n ń pè ní China town tó wà l’Ọ́jọ́ta, ṣe lọjà náà dá páro páro, ìwọ̀nba èèyàn díẹ̀ la bá pàdé níbẹ̀, tí wọ́n ń ṣe káràkátà wọn.
Bákan náà lọ̀rọ̀ rí lọ́jà Sunday Sunday tó wà ní Ọgbà ní Èkó.
Àwọn ará ilẹ̀ China tí wọ́n máa ń wá tajà lọ́jà náà kò sí níbẹ̀ rárá, ìwọ̀nba díẹ̀ ló wá sọ́jà wáá nájà.
Kìí kúkú ṣe pé wọ́n ń rajà níbẹ̀ nìkan, wọ́n tún ń tajà lọ́jà yìí, nítorí ibi tí ọ̀pọ̀ wọn ń gbé kò jìnnà sọ́jà yìí.
Bẹ́ẹ̀ lọ̀rọ̀ rí ń’Ídúmọ̀tà táwọn èèyàn ilẹ̀ China yìí pọ̀ sí.
Nígbà tí àwọn akọ̀ròyìn wa dé ibi tí wọ́n ti ń kó ọjà fáwọn ọlọ́jà tiwa níbẹ̀, àwọn táa bá pàdé níbẹ̀ yẹn náà kò pọ̀ rárá.
Ohun tí a kíyèsí ni pé, ẹ̀rù ń ba àwọn èèyàn láti ní ohun í ṣe pẹ̀lú àwọn ará ilẹ̀ China, kárà-kátà kò lọ geere bó ṣe ye kó lọ mọ́, àwọn tó ń rajà lọ́wọ́ China ń bẹ̀rù, bẹ́ẹ̀ làwọn tí wọn ń kó ọjà wá láti ọ̀dọ̀ wọn náà ń bẹ̀rù àti lọ sílùú wọn lọọ kó ọjà wá, kí wọ́n má ba à lùgbàdì àrùn náà.
Ní báyìí, ìpínlẹ̀ mọ́kàndínlógún ni àrùn Lássà ti ń jà káàkiri orílẹ̀-èdè Nàíjíríà lọ́wọ́, ohun tí kọmíṣánnà fétò ìlera ìpínlẹ̀ Èkó, Ọ̀jọ̀gbọ́n Akin Àbáyọ̀mí sì fi tó àwọn oníròyìn létí láìpẹ́ ni pé ẹnìkan ti lùgbàdì àrùn náà ńìpínlẹ̀ Èkó, àwọn sì ti gbé e lọ síléèwòsàn LUTH tó wà ń’Ìdí-Àràbà l’Ékòó, ṣùgbọ́n ọkùnrin náà ní kò séwu rárá.
Àbáyọ̀mí tún ní ìjọba ti pèsè yàrá sílẹ̀ fún gbogbo àwọn tí wọn bá ṣàkíyèsí pé wọn ní àrùn náà lára, ó ní kí ẹnikẹ́ni má bẹ̀rù rárá.
Bákan náà ló sì ṣàlàyé pé gbogbo òògùn tí wọ́n nílò fún ìtọ́jú nìjọba máa ṣètò fún wọn.
Àmọ́ o, kọmíṣánnà ní; gbogbo ohun tó yẹ kí àwọn aráàlú ṣe pàápàá ohun tó bá ní í ṣe pẹ̀lú ìmọ́tótó ni wọ́n gbọdọ̀ ṣe, bẹ́ẹ̀ ló ní kí àwọn èèyàn máa fọ ọwọ́ wọn lóòrèkóòrè.
Yàtọ̀ sí ìmọ́tótó ara, Àbáyọ̀mí ní kí àwọn aráàlú túbọ̀ máa tọ́jú ara wọn, kí wọ́n máa bo oúnjẹ wọn, kí èkúté má ba à fẹnu kàn án, bẹ́ẹ̀ ló ní kí wọ́n máa se oúnjẹ wọn dáadáa àti pé bí ẹnikẹ́ni bá nílò ìrànlọ́wọ́ lórí ìtọ́jú kó pè àwọn nọ́mbà yìí: 08023169485, 08033565529 àti 08052817243.
Ayọ̀ ibẹ̀ ni pé yàtọ̀ sí ilẹ̀ Egypt tí wọ́n ti lùgbàdì àrùn kòrónà, kò tí ì sí ilẹ̀ Áfíríkà kan tí àkọsílẹ̀ àrùn náà wà, kò tí ì sí ní Nàíjíríà náà, àwọn elétò ìlera fi ń dá wa lójú pé kò séwu lọ́dọ̀ tiwa níbí, wọn láwọn ti pèsè gbogbo nǹkan tó yẹ bíi oògùn táwọn fi máa ṣètọ́jú àwọn tó bá nílò rẹ̀, ṣùgbọ́n ojú lalákàn fí ń ṣórí.
Ó kù dẹ̀dẹ̀ kó ṣọjọ́ọ̀bí ọgọ́rin ọdún, Tọ́lá Oyèdìran, ọmọ Awólọ́wọ̀ jáde láyé
Abilékọ Tọ́lá Oyèdìran, ọ̀kan nínú àwọn ọmọ Olóògbé Ọbáfẹ́mi Awólọ́wọ̀ ti jáde láyé.
Òní la gbọ́ pé ìyá náà pajúdé lẹ́ni ọdún mọ́kàndínlọ́gọ́rin, 79.
Ìyá náà tún ni ẹ̀gbọ́n fún Màmá tó bí aya igbákejì ààrẹ ilẹ̀ wa, Dọlápọ̀ Ọ̀ṣínbàjò.
Karis & Eleos àti Coca-Cola fẹ́ẹ́ dá àwọn obìnrin lókoòwò l’Ékòó
Láti dẹ́kun ìṣẹ́ àti ìyàn tó gba ìgboro kan, pàápàá nípa àjàkálẹ̀ àrùn Kòrónà tó sì ń jà lọ́wọ́ káàkiri àgbáyé, àjọ aládàáni kan, tí wọ́n pè ní Karis and Eleos Hand of Hope Foundation pẹ̀lú àjọṣepọ̀ iléeṣẹ́ ìjọba àpapọ̀ tó ń ró àwọn oníléeṣẹ́ kéèkèké lágbára, ìyẹn Small and Medium Enterprises Development Agency of Nigeria (SMEDAN) pẹ̀lú iléeṣẹ́ tó ń pọn ọtí ẹlẹ́rìndòdò ní, Coca-Cola ti ṣetán àti ran ẹgbẹ̀rún márùn ún obìnrin lọ́wọ́.
Níbi ètò kan tó wáyé lọ́jọ́ Sátidé ni Oníkẹ̀, Yábà l’Ékòó ni olùdásílẹ̀ àjọ náà, Bùkọ́lá Bámidúró ti ṣe é lálàyé pé àwọn ẹgbẹ̀rún márùn ún obìnrin tó kù díẹ̀ káàtó fún làjọ òun, ìyẹn Karis and Eleos Hand of Hope Foundation fẹ́ẹ́ ràn lọ́wọ́.
Iléeṣẹ́ Coca-Cola àti SMEDAN ló sì fẹ́ẹ́ ṣagbátẹrù ìrànlọ́wọ́ ọ̀hún.
Bámidúró ní, ẹgbẹ̀rún márùn obìnrin làwọn ti mú láti àwọn àgbègbè márùn ún.
Àwọn àgbègbè náà ni; Ìwàyà, Òwòrònṣòkí, Ṣàngótẹ̀dó, Mágbòrò àti Ògìjo.
Bẹ́ẹ̀ ló tún sọ pé ẹgbẹ̀rún kọ̀ọ̀kan làwọn máa mú láti àgbègbè kọ̀ọ̀kan láti dá lókoòwò, bẹ́ẹ̀ ni wọ́n sì tún máa kọ́ wọn níṣẹ́ ọwọ́.
Oṣù kẹjọ yìí lètò ọ̀hún máa bẹ̀rẹ̀, bẹ́ẹ̀ ni wọ́n sì máa ṣe é fóṣù márùn.
Ohun táa gbọ́ ni pé lára àwọn ẹ̀kọ́ tí wọ́n fẹ́ẹ́ kọ́ àwọn obìnrin ọ̀hún ní ẹ̀kọ́ nípa irun ṣíṣe lọ́ṣọ̀ọ́, bí wọ́n ṣe le gbé ọjà wọn lárugẹ fáwọn oníbàárà, bí wọ́n ṣe lè ṣètò ìnáwó wọn lọ́nà ìgbàlọ́dé, bí wọn ti ń ṣe bàtà, àti bẹ́ẹ̀ bẹ́ẹ̀ lọ.
Nínú ọ̀rọ̀ tiẹ̀, aya gómìnà Èkó, Dókítà Ìbíjọkẹ́ Sanwó-Olú rọ àwọn àjọ aládàáni yòókù kí wọ́n dìde fún ìrànwọ́ àwọn obìnrin tó kù díẹ̀ káàtó fún.
Arábìnrin Ọlábísí Onígbànjo ló fiṣẹ́ náà rán síbi ètò náà.
Arábìnrin Nwamaka Onyemelukwe tó ṣojú fún iléeṣẹ́ Coca-Cola Nigeria Limited, sọ pé ìgbésẹ̀ iléeṣé òun wà ní ìbámu pẹ̀lú ìlérí àti ran àwọn aráàlú lọ́wọ́, kí ètò ọrọ̀ ajé wọn le tètè padà bọ̀ sípò, pẹ̀lú nǹkan tí àrùn Kòrónà fojú àwọn èèyàn, pàápàá àwọn obìnrin rí.
Ó ní, iléeṣẹ́ òun ṣetán àti tẹ̀ síwájú pẹ̀lú ìrànlọ́wọ́ fún àwọn obìnrin tó wà láwùjọ.
Ọdún 2017 ni wọ́n dá àjọ Karis and Eleos Hand of Hope Foundation sílẹ̀, wọ́n gbé e kalẹ̀ láti máa ran àwọn obìnrin àtàwọn ọ̀dọ́bìnrin tó wà láwọn ìgbèríko lọ́wọ́.
Àwọn ọmọ Nàíjíríà tí wọn ń wà l’Ámẹ́ríkà rèé
Àjọ ọ̀tẹlẹ̀múyẹ́ ilẹ̀ Amẹ́ríkà tí wọ́n ń pè ní The Federal Bureau of Investigation, FBI ti fi orúkọ àwọn èèyàn mẹ́fà tí wọ́n jẹ́ ọmọ Nàíjíríà tí wọ́n ń ṣe gbájúẹ̀ lórí ẹ̀rọ ayélujára síta Àárọ̀ ọjọ́ Sátidé ni wọ́n forúkọ àwọn èèyàn náà síta.
Àwọn mẹ́fẹ̀ẹ̀fà ni Alex Afọlábí Ògúnṣakin, Richard Izuchukwu Uzuh, Felix Osilama Okpoh, Abíọ́lá Ayọ̀rìndé Káyọ̀dé, Nnamdi Orson Benson àti Michael Ọlọ́runyọmí.
Owó tíye rẹ̀ tó mílíọ́nù mẹ́fà dọ́là ni wọ́n sọ pé àwọn èèyàn náà ti fèrú gbà lọ́wọ́ àwọn olóhun.
Àwọn ọ̀tẹlẹ̀múyẹ́ náà sọ pé Ògúnṣakin, Uzuh, Okpoh, Káyọ̀dé àti Benson táwọn ń wá, gbájúẹ̀ ni wọ́n ń ṣe lórí ẹ̀rọ ayélujára, èrú ni wọ́n fi ń gbá owó àwọn èèyàn lórí íntánẹ́ẹ̀tì.
Ṣùgbọ́n Ọlọ́runyọmí ní tiẹ̀, àwọn òyìnbó arúgbó obìnrin lòun máa ń fẹ́ láti gba dúkìá àti ohun ìní wọn.
Nítorí àrùn Kòrónà, ìjọba Èkó ṣèdánilẹ́kọ̀ọ́ fáwọn ẹ̀ṣọ́ aláàbò ojú-omi
Àjọ tí ń bójútó ètò ààbò nípínlẹ̀ Èkó, táa mọ̀ sí Lagos State Safety Commission ti tẹnumọ́ ìpinnu rẹ̀ láti pèsè ààbò tó péye fún àwọn olùgbé Èkó, pàápàá àwọn tó ń rìnrìnàjò lórí omi.
Nínú àtẹ̀jáde kan tí ọ̀gá àgbà iléeṣẹ́ náà, Ọ̀gbẹ́ni Láńre Mọjọlá fi ránṣẹ́ síléeṣẹ́ ìwé ìròyìn Àṣejèrè ni wọ́n ti sọ̀rọ̀ náà pé, pẹ̀lú àjọṣepọ̀ iléeṣẹ́ tó ń rí sí iṣẹ́ ìdàgbàsókè ìlú tó máa ń kú kí ọjọ́ ọ̀la dára, èyí tí wọn ń pè ní Office of the Sustainable Development Goals, àti iléeṣẹ́ tó ń ṣàkóso ìgbòkègbodò ọkọ̀ lójú omi, ìyẹn Lagos State Waterways Authority, pẹ̀lú iléeṣẹ́ òun ti kọ́ àwọn òṣìṣẹ́ méjìdínláàádọ́ta lẹ́kọ̀ọ́ nípa ètò ààbò lórí omi, pàápàá lásìkò àrùn Kòrónà yìí.
Ọ̀gá àgbà iléeṣẹ́ tó ń rí sí iṣẹ́ ìdàgbàsókè ìlú tó máa ń kù kí ọjọ́ ọ̀la dára, Arábìnrin Ṣọlápé Hammond, Ọ̀gbẹ́ni Láńre Mọjọlá, àti ọ̀gá àgbà àjọ LASWA, Ọ̀gbẹ́ni Dámilọ́lá Emmanuel dúpẹ́ lọ́wọ́ àwọn tí wọ́n yọ̀nda ara wọn láti ṣiṣẹ́ fún ètò ààbò ojú omi  nípínlẹ̀ náà, bákan náà ni wọ́n rán aráàlú létí pé kí wọ́n má gbàgbé pé àrùn Kòrónà sì wà níta tó ń jà ràìn-ràìn.
Mọjọlá tún sọ pé lára iṣẹ́ táwọn òṣìṣẹ́ aláàbò yìí yóò máa ṣe ni láti rí i pé àwọn tó fẹ́ẹ́ wọkọ̀ ojú omi wọ àwọn aṣọ ìdáàbòbò kí wọ́n sì pa òfin ààbò mọ́ kó tóo di pé wọn wọkọ̀ ojú omi ní àwọn ibùdokọ̀ káàkiri ìpínlẹ̀ yìí.
Ó ní, ó ṣe pàtàkì láti mú ètò ààbò lóòkúnkúndùn lórí omi, nítorí náà làwọn àjọ mẹ́tẹ̀ẹ̀ta yìí ṣe pawọ́pọ̀ ṣètò ìdánilẹ́kọ̀ọ́ fún àwọn tí wọ́n yọ̀nda ara wọn láti máa ṣètò ààbò fún àwọn tó ń wọ ọkọ̀ lójú omi náà.
Bákan náà ló sì tún ran àwọn iléègbafẹ́ àtàwọn ilé ọtí nímọ̀ràn kí wọn tẹ̀lé àwọn òfin tí ìjọba ti là kalẹ̀ fún àrùn Kòrónà, bẹ́ẹ̀ ni kẹ́nikẹ́ni tí kò bá ì tí ì gbà àṣẹ lọ́wọ́ ìjọba má ṣe ṣílẹ̀kùn ibi iṣẹ́ rẹ̀ fáwọn aráàlú.
Ṣùgbọ́n kírú àwọn bẹ́ẹ̀ kàn síléeṣẹ́ ọ̀hún lórí ẹ̀rọ ayélujára
Kò sí àsọtẹ́lẹ̀ tẹ́nìkan tún le sọ nípa Asíwájú mọ́, Ọlọ́run ti yàn án láti gba Nàíjíríà sílẹ̀ – Ògèdèngbé
Ojúolúwakòtìmí Olúsínà
Alákòóso iléèjósìn Overcomers Pentecostal Prayer Assembly, Òmòwé Sam Ògèdèngbé ti sọ ọ́ di mímò pé Ọlọ́run ti yan Asíwájú Bólá Ahmed Tinúbú gẹ́gẹ́ bíi ènìyàn ọ̀tọ̀, ó ní kò tún sóhun tí wòlíì tàbí enìkan tún leè sọ nípa rẹ̀ mọ́ nítorí láti inú oyún ni Olórun ti yàn án fún orílẹ̀-èdè Nàíjíríà.
Níbi ayẹyẹ ìpàgọ́ ìjọ náà ni Òjíṣẹ́ Ọlọ́run yìí ti sọ̀rò náà di mímọ̀ nígbà tó ń bá ikọ̀ Àṣejèrè sọ̀rọ̀ láìpẹ́yìí.
Ìpàgọ́ ọ̀hún ni ìjọ Overcomers tún fi ń sààmì ayẹyẹ ọdún kẹrìnlélógún tí wón dá ìjọ náà sílẹ̀, tó sì tún papọ̀ pẹ̀lú ayẹyẹ ọjọ́ọ̀bí olùdásílè ìjọ náà, Refureeni Sam Ògèdèngbé.
Olú ìjọ náà tó wà ní Abúlé Ẹ̀gbá l’Ékòó ni wón ti sayẹyẹ yìí.
Nígbà tó ń bá akọ̀ròyìn wa sọ̀rọ̀, Ògèdèngbé tó tún ti fìgbà kan jẹ́ olùrànlọ́wọ́ pàtàkì fún gómìnà ìpínlẹ̀ Èkó lórí ọ̀rọ̀ ẹ̀sìn Krìstẹ́nì sọ pé Ọlọ́run ti fi Tinúbú ṣe agbẹnusọ fún orílẹ̀-èdè yìí, ẹni táa sì gbọdọ̀ dúpẹ́ fún ìgbésí ayé rẹ̀ ni nítorí Ọlọ́run ti fi jínǹkí Nàíjíríà.
Ó ní, Ọlọ́run ló yàn án láti gba Nàíjíríà sílẹ̀.
“Èmi máa ń sọ ó, Ọlọ́run ti fún un lóore ọ̀fẹ́, ó ti fi í ṣe ohun fún orílẹ̀-èdè Nàíjíríà, pàápàá lẹ́ka ètò òṣèlú, kò tún sí àṣọtẹ́lẹ̀ kan tó tún lè ṣe lórí rẹ̀ mọ́, nítorí Ọlọ́run fúnra rẹ̀ ti sọ tẹ́lẹ̀ nípa rẹ̀ látìgbà tó ti wà nínú oyún, gẹ́gẹ́ bìí Jeremiah.
“Mo dúpẹ́ lọ́wọ́ Ọlọ́run fún Aṣíwájú nítorí ó ń tèlé ìlànà Ọlọ́run fún ìgbésí ayé rẹ̀, nítorí ẹ̀ ló ṣe jẹ́ pé ìgbàkúgbà tó bá tiè kùnà, kìí mì í, ṣe ló tún maa tún ọ̀nà rẹ̀ tò, tí yóò máa tẹ̀ síwájú, ẹ ò le rí ìkùnà yẹn lọ́jú rẹ̀ rárá, nítorí ó ti mọ̀ pé òhun kò ní í kùnà lọ́la.
Mo kí i kú oríire.
Nípa ti àrùn Kòrónà tó ń gbilẹ̀ nígbooro, Rẹ́fúrẹ́ẹ̀nì òhún rọ ìjọba àpapọ̀ àti ti ìpínlẹ̀ láti rawọ́ ẹ̀bẹ̀ sí Ọlọ́run nínú àdúrà àti ààwẹ̀ kí òpin leè dé bá àjàkálẹ̀ àrùn náà kíákíá.
Ó ní àrùn Kòrónà kìí ṣe ojú lásán, nítorí èèyàn kò gbọdọ̀ fojú ẹran ara wò ó, ṣùgbón gbogbo wa gbọdọ̀ fojú ẹ̀mí wò ó.
Akọni obìnrin ta ò le gbàgbé láéláé ni Màmá Mọ́gàjí– Tóyìn Afọ́lábí
Òní ló pé ọdún keje tí Ìyálọ́jà gbogbo ilẹ̀ Nàíjíríà tẹ́lẹ̀, Àlàájà Ọ̀mọ̀wé Àbíbátù Àṣàbí Mọ́gàjí jáde láyé.
Ọjọ́ kẹẹ̀dógún, oṣù kẹfà, ọdún 2013 ni Ìyálọ́jà náà jáde láyé lẹ́ni ọdún mẹ́rìndínlọ́gọ́rùn-ún.
Lára àwọn tó ṣèrántí màmá ọ̀hún lọ́dún yìí ni Ìyálájé Jẹ́nẹ́rà ti gbogbo ìlú Èkó, Àlàájà Olóyè Balqis Tóyìn Afọlábí.
Nígbà tó ń bá àwọn oníròyìn sọ̀rọ̀ l’Ékòó, Ìyálájé ni, akọni obìnrin téèyàn kò le gbàgbé ni Màmá Mọ́gàjí, ó dúró ti àwọn ọlọ́jà nìpínlẹ̀ Èkó, àti káàkiri orílẹ̀-èdè yìí.
Tóyìn Afọlábí ni, Màmá Mọ́gàjí kò jẹ́ gbà kẹ́nìkan fẹ̀tọ́ àwọn ọlọ́jà dù ú, èyí ló fà á tí àwọn ọlọ́jà fi mọ àsìkò náà sí rere, nítorí ó dúró ti ọlọ́jà, kò sì jẹ́ kíyà jẹ wọ́n rárá.
Ó ní, ó ṣe pàtàkì láti máa ṣèrántí rẹ̀ lọ́dọọdún, kí àwọn ìran tó ń bọ̀ lẹ́yìn lè mọ ipa ribiribi tó kó nínú iṣẹ́ ọrọ̀ ajé àti pàápàá òṣèlú lórílẹ̀-èdè yìí.
Orílẹ̀-èdè Nàíjíríà fi oyè ńlá dá Màmá Mọ́gàjí lọ́lá nígbà tí wọ́n rí iṣẹ́ ribiribi tó ṣe lẹ́nu okoòwò, bẹ́ẹ̀ ló sì tún gba àmì ẹ̀yẹ láwọn iléèwé gíga bíi Ahmadu Bello University tó wà nílùú Zaria àti University of Lagos tó wà l’Ékòó.
Gbèsè rèé!
Ìjọba lu àwọn mọ́tò tó tàpá sófin Èkó ní gbànjo
Gbogbo àwọn mọ́tò tó tàpá sófin, pàápàá àwọn tó gba ojú ọ̀nà tí kò yẹ kí wọn gbà, tí ọwọ́ àwọn agbófinró tẹ̀ ńìpínlẹ̀ Èkó ni ìjọba ti lù ní gbànjo.
Ohun táa gbọ́ ni pé òfin tó de ètò ìgbòkègbodò ọkọ̀ ìpínlẹ̀ Èkó tọdún 2018, tí wọn pè ní Transport Sector Reform of 2018 ni wọ́n fi dá sẹ̀ríà fáwọn èèyàn náà.
Adebayọ Taofiq tó jẹ́ agbẹnusọ iléeṣẹ́ tó gbógun ti ìwà ìbàjẹ́ ńìpínlẹ̀ Èkó nínú ọ̀rọ̀ tó sọ fáwọn oníròyìn sọ pé lílu àwọn ọkọ̀ náà ní gbànjo kìí ṣe láti dá sẹ̀ríà fẹ́nikẹ́ni, ṣùgbọ́n láti bá àwọn tó ṣẹ wí ni.
Ó ní, ìjọba ti kọ́kọ́ gbé gbogbo wọn lọ síléẹjọ́, iléẹjọ́ ló gbẹ́sẹ̀ lé àwọn mọ́tò náà fún ìjọba ìpínlẹ̀ Èkó.
“Káá tó lu àwọn mọ́tò náà ní gbànjo, a ti kọ́kọ́ kéde rẹ̀ síta fáráyé pé a fẹ́ẹ́ lù wọ́n ní gbànjo, gbogbo àwọn tọ́rọ̀ náà sì kàn la ránṣẹ́ sí, pàápàá àwọn tíjọba gbẹ́sẹ̀ lé mọ́tò wọn.
Ọ̀pọ̀ àwọn ọkọ̀ àti ọ̀kadà tí wọ́n tako òfin ìrìnnà l’Ékòó ni ìjọba gbẹ́sẹ̀ lé.
Púpọ̀ nínú àwọn tó ní ọ̀kadà àti ọkọ̀ ni wọ́n pẹ́jú síbi tí wọ́n ti lu àwọn mọ́tò náà ní gbàjo.
Dàpọ̀ Abíọ́dún fẹ́ẹ́ pààrọ̀ yúnífọ́ọ̀mù àwọn ọmọléèwé s’Ádìrẹ
Láti mú ìmúgbòòrò bá ẹ̀ka iṣẹ́ aṣọ àdìrẹ nìpínlẹ̀ Ògùn, Gómìnà Dàpọ̀ Abíọ́dún lóun ti ṣetán àti pààrọ̀ yúnífọ́ọ̀mù àwọn ọmọléèwé ìjọba sí aṣọ adìrẹ, bẹ̀rẹ̀ láti sáà ọdún tó ń bọ̀.
Ọjọ́ Àlàmísì, Tọ́sde òní ló sọ̀rọ̀ náà níbi ìfilọ́lẹ̀ kan tí wọn pè ní Ògùn Adìrẹ Digital Market, gbọ̀ngàn àṣà àti ìṣe tó wà ní Kútọ̀ lètò náà ti wáyé l’Ábẹ́òkúta.
Bákan náà ni gómìnà náà tún ké síjọba àpapọ̀ pé kí wọ́n bẹ̀rẹ̀ sí í ṣàmúlò àdìrẹ gẹ́gẹ́ bíi aṣọ ìgbà fún àwọn eléré ìdárayá àti àwọn tó ń ṣojú orílẹ̀-èdè wa káàkiri àgbáyé, yàtọ̀ sí aṣọ òyìnbó tí wọ́n ń lò.
Ó ní, láti sáà ọdún tó ń bọ̀ lọ, ìjọba òun máa bẹ̀rẹ̀ sí í pààrọ̀ aṣọ yúnífọ́ọ̀mù àwọn ọmọléèwé alákọ̀ọ́bẹ̀rẹ̀, àti girama tó jẹ́ tìjọba nìpínlẹ̀ náà sí àdìrẹ.
Ó tún ní, báyìí, lọ́jọọjọ́ Fráìde, ìyẹn ọjọ́ Jímọ̀, àdìrẹ làwọn òṣìṣẹ́ ìjọba àgbà ń wọ̀ wá síbi ètò tàbí ayẹyẹ tìjọba bá fẹ́ẹ́ ṣe, pàápàá tó bá bọ́ sí ọjọ́ Fráìde, ṣùgbọ́n ó máa kan àwọn ọmọléèwé náà láti ọdún tó ń bọ̀.
Nítorí àwọn ayédèrú éjẹ́ẹ̀ntì, iléeṣẹ́ ọlọ́pàá Pàǹtí ṣèlérí àjọṣepọ̀ pẹ̀lú LASRERA
Àjọ tó ń ṣàkóso àwọn abánikọ́lé àti abániwálé nìpínlẹ̀ Èkó, ìyẹn Lagos State Real Estate Regulatory Authority (LASRERA) ti pè fún àjọṣepọ̀ láàrin àjọ tó ń ṣàkóso àwọn iléeṣẹ́ tó ń lo pátákó ìpolongo tí a mọ̀ sí Lagos State Signage and Advertisement Agency, LASAA àti iléeṣẹ́ ọlọ́pàá ọ̀tẹlẹ̀múyẹ́ tó wà ní Pàǹtí, l’Ékòó.
Àjọ LASRERA pe ìpè ọ̀hún láti mú kó rọrùn fún iléeṣẹ́ náà láti ṣàkóso àwọn abánikọ́lé àti abániwálé, àti láti lé gbogbo àwọn ayédèrú tó wà lẹ́ka náà nìpínlẹ̀ Èkó.
Arábìnrin Tókẹ́ Benson-Awóyìnkà tó jẹ́ olùgbaninímọ̀ràn fún gómìnà lórí ọ̀rọ̀ ilé ìgbé ló sọ̀rọ̀ yìí di mímọ̀, nínú àtẹ̀jáde tí wọn fi ránṣẹ́ sí iléeṣẹ́ Àṣejèrè lọ́jọ́ Fráìde.
Ọjọ́rú, Wẹ́sde tó kọjá yìí ni ló ṣàbẹ̀wò sọ́fíìsì àwọn àjọ méjèèjì náà.
Awóyínká ní, ìdí tíléeṣẹ́ òun sì ṣàbẹ̀wò náà ni láti jẹ́ kó di mímọ̀ fáwọn aráàlú pé gbogbo àwọn tó yẹ láti fọwọ́sowọ́pọ̀ pẹ̀lú àjọ LASRERA ni wọ́n ti ṣetán láti gbógun ti àwọn ayédèrú tó wà lẹ́ka náà, nítorí ìrọ̀rùn àwọn aráàlú Èkó.
Iṣẹ́ LASAA ni láti gbógun ti àwọn éjẹ́ẹ́ǹtì tí wọ́n ń lo pátákó ìpolongo síwájú iléeṣẹ́ wọn, tàbí síwájú ṣọ́ọ̀bù wọn, ṣùgbọ́n tó jẹ́ pé ayédèrú iṣẹ́ ẹ́jẹ́ẹ́ǹtì ni wọ́n ń ṣe.
Bákan náà ló sọ pé iṣẹ́ àwọn ọlọ́pàá ọ̀tẹlẹ̀múyẹ́ Pàǹtí ni láti fọwọ́ òfin mú àwọn ayédèrú éjẹ́ẹ́ǹtì tó wà káàkiri ìpínlẹ̀ Èkó.
Nínú ọ̀rọ̀ tiẹ̀, adarí àwọn ọlọ́pàá ọ̀tẹlẹ̀múyẹ́ tó wà ní Pàǹtí, Abilẹ́kọ Yétúndé Lóngẹ́, sọ pé ó ṣe pàtàkì fún ìjọba láti ṣètò kóòtù tí yóò máa ṣèdájọ́ irú àwọn aláyédèrú bẹ́ẹ̀, nítorí iṣẹ́ tó wà lọ́wọ́ àwọn iléẹjọ́ májísréètì ti pọ̀ jù.
Ó ní, ojoojúmọ́ láwọn èèyàn máa ń wáá fẹjọ́ àwọn ayédèrú éjẹ́ẹ́ǹtì yìí ń hu, ṣùgbọ́n àsìkò táwọn ọmọọṣẹ́ òun ń lo láti parí ìwádìí kìí ṣe kékeré rárá.
Ṣùgbọ́n bí wọ́n bá dá kóòtù ọ̀tọ̀ tí yóò máa dá ẹjọ́ wọn sílẹ̀, iṣẹ́ náà yóò yá kíákíá.
Bákan náà ni Ọnarébù Káyọ̀dé Omíyalé tó jẹ́ alága kánsù Yábà ṣèlérí àti fọwọ́sowọ́pọ̀ pẹ̀lú àjọ LASRERA, ohun kan náà ni ọ̀gá àgbà LASAA, Ọ̀gbẹ́ni Adédàmọ́lá Doceme sọ.
Ṣe bí o ti mọ lásìkò táa wà yìí fún gbogbo àwọn oníṣòwò tó bá gbọ́n – Ìyálájé Jẹ́nẹ́rà
Àlàájà Olúwatóyìn Balikis Afọlábí ni Ìyálájé Jẹ́nẹ́rà tí gbogbo ìpínlẹ̀ Èkó, gbajúmọ̀ oníṣòwò ni wọ́n.
Wọ́n ti bá SINMISỌ́LÁ ÀJÀDÍ sọ̀rọ̀ nípa bí àwọn oníṣòwò ṣe lè borí ìpèníjà àsìkò Kòrónà yìí.
Ohun tí wọ́n sọ rèé.
Kín ni ìrírí yín gẹ́gẹ́ bí oníṣòwò lásìkò Kòrónà yìí?
Nǹkan téèyàn bá ní kò mọ lílò ẹ̀ lásìkò yìí ni.
Bí ètò ọrọ̀-ajé bá ṣe gbà ni kí a ṣe ṣe é sí.
Ojúlówó owó ọjà, a gbọdọ̀ dì í mú dáadáa, láì sí ojúlówó owó, ọrọ̀ ajé kó le rọrùn.
Àwọn tí Kòrónà ká owó ọjà mọ́ lọ́wọ́ lásìkò yìí, kín ni ẹ rí sí èyí, fún àpẹẹrẹ àwọn tí owó ọjà wọn kò ju ẹgbẹ̀rún márùn sí mẹ́wàá lọ, tí Kòró sì ká owó ọ̀hún mọ́ wọn lọ́wọ́, tó jẹ́ pé púpọ̀ wọn ló ti fi gbogbo owó jẹun tán, ibo ni kí wọ́n ti bẹ̀rẹ̀?
Ọ̀rọ̀ wọn dà bíi ọmọ to n rákò ni.
A níláti mọ ìwọ̀n ara wa lásìkò yìí, pẹ̀lú owó ìwọ̀nba náà tó kù sí wọn lọ́wọ́, wọ́n sì le bẹ̀rẹ̀ níbì kan, nítorí lásìkò yìí, ìjọba gan-an kò ráyè ti ẹnìkankan.
Àwọn tí Kòrónà ká owó ọjà mọ́ wọn lọ́wọ́ sílé, gbọdọ̀ kọ́ bí a ti ń mójú kúrò, nítorí kò sẹ́ni tó fẹ́ẹ́ yá èèyàn lówó lásìkò yìí, àyàfi tíjọba bá ní owó ìrànwọ́ fún wọn.
Ọ̀rọ̀ wọn dà bíi ọmọ tó ń rákò ni.
A níláti mọ ìwọ̀n ara wa lásìkò yìí, pẹ̀lú owó ìwọ̀nba náà tó kù sí wọn lọ́wọ́, wọ́n sì le bẹ̀rẹ̀ níbì kan, nítorí lásìkò yìí, ìjọba gan-an kò ráyè ti ẹnìkankan
Ǹjẹ́ ìhà táwọn ọmọ Nàíjíríà kọ síra wọn lásìkò ìgbélé tẹ́ yín lọ́rùn, ǹjẹ́ a tiẹ̀ nífẹ̀ẹ́ ara wa?
Àwa aráàlú gbìyànjú láti ran ara wa lọ́wọ́ lásìkò yìí, ìjọba nìkan kò le sọ̀kalẹ̀ láti Àbújá wá ṣe é, àwọn tí wọ́n kó ohun tí wọ́n pín fún àwọn aráàlú, ṣe la gbọ́ pé ẹlòmíì ń tún ùn tá, ṣe ni ẹlòmíì pàápàá kó ouńjẹ lọ fún ẹbí wọn.
Èyí fihàn pé àwa náà lóta ara wa.
Àwọn kan ní kíjọba má tiẹ̀ dábàá àti gba owó orí àbí owó kankan lọ́wọ́ àwọn aráàlú, pàápàá àwọn oníṣẹ́ ọwọ́ àti oníṣòwò lásìkò yìí títí wàhálà Kòrónà máa fi parí.
Ṣé ẹ fọwọ́ sí i?
Táa bá ní kíjọba má gba owó tó yẹ lọ́wọ́ oníṣòwò lásìkò yìí ìyẹn kò dáa tó, ká má gbàgbé pé owó yìí ni wọ́n fí ń tọ́jú ìlú, owó yẹn náà nìjọba fí ń ṣiṣẹ́ sílùú.
Ẹ wo àwọn oníná mànàmáná, wọ́n bọ́ síta láti wáá polongo pé àwọn máa gbowó iná nítorí ìjọba náà làwọn nǹkan tí wọ́n ń gbájú mọ́ báyìí.
Nítorí náà, èmi ò bá ní kíjọba kàn bá wa dín owó tí wón á fẹ́ẹ́ gbà lọ́wọ́ awà aráàlú, pàápàá àwọn oníṣòwò kù.
Kín ni ìmọ̀ràn yín fáwọn oníṣòwò lásìkò yìí, pàápàá nípa ìnáwó àti kíkówó lórí nǹkan tí kò tọ́?
Ìmọ̀ràn tí mo lè fún àwọn oníṣòwò lásìkò yìí ni pé ká ṣọ́ra nípa owó níná, bó tiẹ̀ jẹ́ pé ètò ọ̀rọ̀ ajé kò tíì bẹ̀rẹ̀ ní pẹrẹu, ìjọba sì ń ṣílẹ̀kùn díẹ̀díẹ̀ ni.
Ṣùgbọ́n èmi ò bá gbà wọ́n níyànjú pé ní kété tí ètò ọrọ̀ ajé bá ti bẹ̀rẹ̀, ká sá fún àwọn nǹkan kan, pàápàá àwọn nǹkan tó ní í ṣe pẹ̀lú ìnáwó.
Àsìkò ayẹyẹ kọ́ la wà yìí, àsìkò táa ń kówó lórí aṣọ pàtì kọ́ la wà yìí.
Bákan náà, mo rọ àwọn oníṣòwò wa, àwọn ètò ìdókòwò kan wà táwọn iléèfowópamọ́ máa ń ṣe, ẹ máa kó ówó fún báǹkì, wọ́n á bá yín tọ́jú owó yẹn fún sáà kan, ẹ ò níle gba owó yìí o; títí dìgbà tí àkókò máa fi tó.
Ó leè jẹ́ oṣù mẹ́fà, ó leè jẹ́ ọdún kan.
Ṣùgbọ́n láàrín ìgbà tí a kó owó yẹn sí wọn lọ́wọ́, ó níye èrè tí wọ́n máa fún yín lórí owó ti ẹ̀ fi pamọ́ sí wọn lọ́wọ́.
Èrè owó yẹn loníṣòwò leè ná láti ṣe nǹkan tó bá fẹ́ẹ́ ṣe, kìí ṣe owó ọjà.
Àwọn báǹkì ń pè ní Fixed Deposit.
Ohun táwọn oníṣòwò ńlá máa ń ṣe nìyẹn, èrè orí owó tí wọ́n fi pamọ́ sọ́wọ́ báǹkì ni wọ́n máa ń ná.
Gbogbo àwọn báǹkì ilẹ̀ wa ló ń ṣe é, ṣùgbọ́n èrè tóníkálukú ń fún oníbàárà wọn ló yàtọ̀, ẹ jẹ́ káwa náà gbìyànjú ẹ̀ wò.
Ohun tó dára ni fún oníṣòwò.
Kín ni ìmọ̀ràn yín fáwọn òntajà lásìkò yìí?
Ìmọ̀ràn mi ni pé lásìkò yìí kí oníkálùkù mọ ìwọ̀n ara ẹ̀, ká ma lọọ máa kówó tàbí ra ohun tí kò ṣe pàtàkì lásìkò yìí.
Kí á dẹ̀ mójútó ara wa, ká tọ́jú àyíká wa, ká tẹ̀lé òfin àti ìlànà ìjọba nípa bíbo imú wa, fífọwọ́ wa lóòrèkóòrè pẹ̀lú ọṣẹ àti omi.
Kí á dẹ̀ tọ́jú ara wa kí Ọlọ́run máà jẹ́ kí á rógun ààrùn, kí ogun Kòrónà le tètè kásẹ̀ nílẹ̀ wa lágbára Ọlọ́run.
Ẹ má talẹ̀ yín mọ́ o, Sanwó-Olú kìlọ̀ fáwọn èèyàn Lékkí-Ẹ̀pẹ́
Gómìnà Babájídé Sanwó-Olú ti rọ gbogbo àwọn ọmọ Ìbẹ̀jù Lékkí sí Ẹ̀pẹ́ pé kí wọ́n má ṣe talẹ̀ wọn mọ́, nítorí àwọn ìdàgbàsókè tó ń bọ̀ lágbègbè náà láìpẹ́, àti lọ́jọ́ iwájú.
Gómìnà ní, kìí ṣe ohun tó bójúmu láti ta ọjọ́ ọ̀la àwọn ọmọ agbègbè náà.
Sanwó-Olú sọ̀rọ̀ yìí ní Ẹlẹ́kọ, níbi tí wọ́n ti ṣèfilọ́lẹ̀ ìbẹ̀rẹ̀ iṣẹ́ ojúnà Ẹlẹ́kọ sí Ẹ̀pẹ́ lọ́hùn ún.
Lẹ́yìn ogójì ọdún tí wọn ti ṣe ojú ọ̀nà náà, ìjọba Sanwó-Olú ti gbà á lérò pé àsìkò ti tó láti ṣàtúnṣe ojú ọ̀nà náà.
Apá kinni iṣẹ́ ojú ọ̀nà náà máa bẹ̀rẹ̀ láti Ẹlẹ́kọ lọọ forí sọ Ẹ̀pẹ́, bẹ́ẹ̀ ni apá kejì máa bẹ̀rẹ̀ láti Abraham Adésànyà lọọ forí sọ Ẹlẹ́kọ.
Nígbà tó ń bá àwọn èèyàn sọ̀rọ̀, gómìnà ní, ogún oṣù ni àwọn agbaṣẹ́ṣe fí máa ṣiṣẹ́ lórí ojú ọ̀nà náà, àti pé kí wọn tóo parí iṣẹ́ náà, ní apá kejì tó má bẹ̀rẹ̀ láti Abraham Adésànyà sí Ẹlẹ́kọ máa bẹ̀rẹ̀.
Ó lo àkókò náà láti rọ àwọn aráàlú pé kí wọn tọ́jú àwọn ohun ìni ìjọba tí wọn ń ṣe sí àdúgbò wọn.
Bákan náà ló sì tún gba àwọn ọ̀dọ́ àgbègbè náà ní́yànjú pé kí wọ́n yọ̀ǹda ara wọn fún àwọn iṣẹ́ tó wà nílẹ̀, pàápàá tí àwọn agbaṣẹ́ṣe yóò gbé síta.
Àwọn abúle tí ojú ọ̀nà náà máa gbà kọjá ní Ẹlẹ́kọ, Ònosè, Alátiṣe, Aiyétẹ́jú, Àjàganabe, Oko orísán, Ìlasàn, Lẹ́kkí, àti Ẹ̀pẹ́.
Pẹ̀lú gbogbo ìwé tí mo kà, ìyá mi ní dandan ni láti tajà, ohun tó sọ mí d’Ìyálọ́jà Ìbàdàn nìyẹn – Ìyálọ́jà Améringún
Àlàájà Oyinlọlá Iswat Abíọ́lá Améringún ni Ìyálọ́jà ti ìlú Ìbàdàn, láìpẹ́ yìí ni màmá náà sọ̀rọ̀ nípa ará wọn, bákan náà ni wọ́n tún gbóríyìn fún Gómìnà Ìpínlẹ̀ Ọ̀yọ́, Ṣèyí Mákindé fún ìfọwọ́sowọ́pọ̀ wọn lórí ìdàgbàsókè àwọn ọjà káàkiri ìpínlẹ̀ Ọ̀yọ́ àti àgbègbè rẹ̀.
Ohun tí wọ́n bá akọ̀ròyìn wa, OLÚṢÈYÍ ÒNÍ sọ rèé.
Àṣejèrè: Ẹ jẹ́ ká mọ Ìyálọ́jà dáadáa
Àláájà Améringún: Orúkọ mi ni Àláájà Oyinlọlá Iswat Abíọ́lá Améringún, ọmọ bíbí ìlú Ìbàdàn ni mí, èmi yìí kan náà ni Ìyálọ́jà fún ìlú Ìbàdàn títí di àkókò yìí.
Àṣejèrè: Báwo ni ẹ ṣe bẹ̀rẹ̀ òwo káràkátà nínú ọjà?
Àláájà Amérigún: Ẹ ṣe é púpọ̀.
Ìyá tó bí mi ni oníṣòwò pàtàkì nínú ọjà Agbeni.
Ọlọ́run fún mí lóore ọ̀fẹ́ láti kàwé dé ibi tọ́kàn mi fẹ́ nígbà èwe, ṣùgbọ́n màmá tó bí mi máa ń jẹ́ kó yé mi wípé, gbogbo ìwé tí mo bá kà; ó di dandan kí n wáá jókòó sídìí ọjà ní títà, ní ìgbẹ̀yìn ni ọ̀rọ̀ wọn sì rí bí wọ́n ṣe wí, nítorí mo ṣe gẹ́gẹ́ bí wọ́n ṣe sọ.
Ní kété tí mo parí ní ilé ìwé Pólì ní Kàdúná ni màmá kò fún mi ní oore ọ̀fẹ́ láti lọọ ṣiṣẹ́ ní gbogbo ibi tí wọ́n ti pè mí fún iṣẹ́ ìjọba tàbí aladàáni, èyí ló fà á tí mo ṣe jókòó sí ìdí iṣẹ́ tí wọ́n ṣe ní àkókò náà láti máa jùmọ̀ ṣiṣẹ́ náà gẹ́gẹ́ bí wọ́n ṣe fẹ́.
Ní àkókò yìí, èmi ni mo máa ń kó owó lọ síléèfowópamọ́ báńkì, èmi yìí kan náà ni mo máa ń ṣe ìṣirò gbogbo ọjà àti ohun tí a bá tà, tàbí tí a bá fẹ́ẹ̀ rá lójoojúmọ́.
Ṣùgbọ́n ní àkókò kan ni mo sọ fún màmá pé kí wọn fún èmi náà láàyè láti lọọ dá ọjà tèmi sílẹ̀, màmá sì ṣe bí mo ṣe fẹ́.
Orí ilè bàbá mìi ni mo ti bẹ̀rẹ̀ ọjà ní títà.
Màmá mii sì fún mi ní Ẹgbẹ̀rún márùn ún láti bẹ̀rẹ̀ ọjà títà lọ́dún 1989.
Ọjà Òjé ní Aláfárá ni mo ti bẹ̀rẹ̀, nígbà tó yá ni mo lọ sí Ọjà Gbági, lẹ́yìn èyí ni mo tẹ̀dó sí Mòlété, láti ta wáìnì lóríṣìíríṣìí.
Àkókò yìí ni mo ti bẹ̀rẹ̀ iṣẹ́ ìyálọ́jà ní Ọjà Adédibú ní Mọ̀lété, lẹ́yìn èyí ni wọ́n tún fi mí jẹ Ìyálọ́jà ìjọba ìbílẹ̀ ilẹ̀ Yorùbá, ìyẹn S/West.
Lẹ́yìn èyí ni mo wáá jẹ Ìyálọ́jà fún ìlú Ìbàdàn lọ́dún 2017.
Àṣejèrè: Kín ni èròńgbà yín fáwọn òntajà ẹlẹgbẹ́ yín?
Àláájà Améringún: Kí ènìyàn tóó dáwọ́lé ohunkóhun, ó yẹ kó mọ̀ pé Ọlọ́run ni Ọlọ́run, láì fi Ọlọ́run ṣíwájú; asán ni gbogbo ohun tí ènìyàn bá ń ṣe.
Bákan náà, tí ìbẹ̀rù Ọlọ́run bá wà lọ́kàn ènìyàn, gbogbo nǹkan tí ènìyàn bá ṣe; a máa yọrí sí rere ni.
Ọ̀rọ̀ Ọlọ́run ṣe pàtàkì, èyí tí inú mi dùn pé ó so èso rere láàrín àwọn èèyàn mí.
Àṣejèrè: Màmá báwo nipò ìyálọ́jà Ìbàdàn yìí ṣe rí lára yín?
Àláájà Améringún: Tí wọ́n bá fi èèyàn ṣe olórí, iṣẹ́ ni wọ́n ní kó wáá ṣe fún ìdàgbàsókè ohunkóhun tí wọ́n bá yàn án sípò fún.
Iṣẹ́ Ìyálọ́jà, iṣẹ́ tó lágbára ni, nítorí ojoojúmọ́ ni mo máá ń ṣiṣẹ́.
Fún àpẹẹrẹ, tí wàhálà bá ṣẹlẹ̀ ní gbogbo ọjà, èmi ni wọ́n máa pè, ní ìlú tàbí ní ilé ìjọba, èmi yìí kan náà ni, ṣùgbọ́n mo dúpẹ́ pé Ọlọ́run ń bá mi ṣiṣẹ́ náà lójoojúmọ́ pẹ̀lú ìfọwọ́sowọ́pọ̀ àwọn èèyàn mi.
Àṣejèrè: Àwọn ìgbésẹ̀ wo lẹ ti gbé láti mójútó ìmọ́tótó nínú àwọn ọjà gbogbo nílùú Ìbàdàn?
Àláájà Améringún: Ẹ ṣeé púpọ̀, nìpínlẹ̀ Ọ̀yọ́, gbogbo ọjọ́ Àbámẹ́ta tó bá parí oṣù la máa ń ṣètò gbálẹ̀-gbáta, èyí sí máa ń wáyé nínú gbogbo ọjà Ìbàdàn, ṣùgbọ́n ní gbogbo Ọjọ́bọ̀ nínú ọ̀sẹ̀ làwa ọlọ́jà náà tún máa ń lọọ láti tún gbogbo àyíká ibi tí a ti tajà wa ṣe, a sì ti yan àwọn ènìyàn tó máa ń mójútó èyí nínú gbogbo ọjà nílùú ìbàdàn.
Ṣùgbọ́n Gómìnà Mákindé náà tún máa ń lo ipò wọn ní gbogbo àkókò yìí láti ran àwa ọlọ́jà lọ́wọ́ nípa pípèsè ọkọ̀ ayọ́kẹ́lẹ́, èyí tí a fi máa ń lọọ kó àwọn ìdòtí nínú àwọn ọjà pẹ̀lú owó péréte èyí tí a máa ń san.
Gómìnà máa ń ṣèrànlọ́wọ́ fáwa ọlọ́jà Ọ̀yọ́ ní àkókò yìí.
Àṣejèrè: Kínni ìmọ̀ràn yín fáwọn òntajà Ìbàdàn?
Àláájà Améringún: Ìmọ̀ràn mi fáwọn òntajà ni láti máa ṣe òtítọ́ inú nínú gbogbo ohun tí wọ́n bá ṣe pàápàá nínú ọjà tí wọ́n ń tà, gẹ́gẹ́ bí iṣẹ́ òòjọ́ wọn, kí wọ́n sì máa ní i lọ́kàn pé ìbùkún Ọlọ́run ní í mú ni í là, pẹ̀lú èyí; èrè ni ọlọ́jà ń jẹ èrè ni àwa ọlọ́jà á máa jẹ káàkiri orílẹ̀-èdè yìí o.
Lóòótọ́ la fẹ́ẹ́ fowó kún owó búrẹ́dì, nítorí àwọn mẹ̀kúnnù la ṣe dáwọ́ dúró – Alàgbà Ọmọ́túndé, alága àwon oníbúrédì
Àṣejèrè: Ẹ káàsán Alàgbà!
Orúkọ yín ní ẹ̀kún-ún-rẹ́rẹ́?
Alàgbà Ọmọ́túndé: Ẹ káàsán, orúkọ tèmi ni Ambasadọ Raji Ọmọ́túndé, alága ẹgbẹ́ àwọn oníbúrẹ́dì nìpínlẹ̀ Èkó.
Àṣejèrè: Ọdún kelòó nìyí gẹ́gẹ́ bíi alága?
Alágba Ọmọ́túndé: Mo ṣẹ̀ṣẹ̀ pé ọdún kan àti oṣù mẹ́ta gẹ́gẹ́ bí alága ni, mo gba ipò lọ́wọ́ alága tẹ́lẹ̀ rí; Ọmọọba Jacob Adéjọńrí, ṣé ẹ mọ̀ pé ọdún mẹ́rin-mẹ́rin làwọn alága máa ń lo níjòókó alága.
Àṣejèrè: Mo ṣàkíyèsí pé ẹgbẹ́ yìí ti wà láti 1956, ipò alága wo lẹ̀yin wà?Alágba Ọmọ́túndé: Ipò alága kẹjọ ni mo wà láti 1956 Àṣejèrè: Ẹ jẹ́ ká sọ nípa àrùn Kòrónà yìí, báwo lọwọ́ búrẹ́dì ṣe rí lásìkò náà?
Alàgbà Ọmọ́túndé: Adúpẹ́ f’Ọ́lọ́run Ọba, Kòrónà, ìṣẹ̀lẹ̀ àrùn ńlá tẹ́nikẹ́ni kò nífẹ̀ẹ́ sí ni, ṣùgbọ́n síbẹ̀ jù bẹ́ẹ̀ lọ, à ń dúpé pé kò pa wá lára nípa ti owó ju bó ṣe yẹ lọ, nítorí láti bíi oṣù kejì tí mo ti ń gbọ́ nípa ìṣẹ̀lẹ̀ yìí ni mo ti pe gbogbo àwa oníbúrẹ́dì táa ń pè ní Masterbakers gẹ́gẹ́ bíi ẹgbẹ́ ni mo ti ní ká máa fin àwọn ibi táa tí ń ṣe búrẹ́dì, ìyẹn bakery wa.
Kí gbogbo iléeṣẹ́ búrẹ́dì ní àgbá omi tí wọn yóò máa pọn omi sí, ṣé ẹ mọ̀ pé ohun jíjẹ là ń ṣe, fún ìdí èyí, a ní láti gbé e sẹ́nu ọ̀nà àbáwọlè iléeṣẹ́ oníbúrẹ́dì yòówù pẹ̀lú omi, ọṣẹ àti ọṣẹ apakòkòrò, gbogbo àwọn òṣìṣẹ́ gbọdọ̀ máa fọ ọwọ́ wọn lóòrèkóòrè, kí wọn sì rí i pé wọn ń bo imú wọn.
Mo ṣe é débi pé ọmọ ẹgbẹ́ tó bá lòdì sófin máa san ẹgbẹ̀rún àádọ́ta náírà, ìyẹn N50.
000, fún ìdí èyí gbogbo ọmọ ẹgbẹ́ jákèjádò ìpínlẹ̀ Èkó bọ̀wọ̀ fófin yìí débii pé; ìgbà mẹ́ta lójúmọ́ ni wọ́n máa ń nu irin-iṣẹ́ búrẹ́dì tí oníkálùkù fi ń ṣiṣẹ́ pẹ̀lú ọṣẹ apa-kòkòrò.
Àṣejèrè: Ǹjẹ a rí àwọn tó lo búrẹ́dì fún oúnjẹ ìrànwọ́, ìyẹn ni palliative tí wọ́n pín fáwọn aráàlú tó kù díẹ̀ káàtó fún, lásìkò ìgbélé àrùn Kòrónà?
Alágba Ọmọ́túndé: Bí oṣù kan tí Kòrónà bẹ̀rẹ̀ nìjọba lo búrẹ́dì láti ran àwọn aráàlú lọ́wọ́, ìjọba gbìyànjú àti lo àwọn Iléeṣẹ́ búrẹ́dì kan ní àdugbò Agége níbẹ̀ fún palliative, ṣùgbọ́n kìí ṣe jákèjádò ìpínlẹ̀ Èkó.
Àṣejèrè: Ìjọba ń gbìyànjú àti lo gbáàgúdá tàbí ẹ̀gẹ́ fún búrẹ́dì, ètò náà ti wà tipẹ́, kí lẹ ń ṣe sí èyí, àti pé kínni ẹ rí sí ìgbésẹ̀ yìí?
Alágba Ọmọ́túndé: Ṣé ẹ rí i, ìgbésẹ̀ yìí dá a lọ́pọ̀-lọpọ̀, ìjọba àpapọ̀ ni wọ́n ń ṣe agbátẹrù ètò yìí, igbákejì ààrẹ orílẹ̀-èdè yìí; Ọ̀jọ̀gbọ́n Yẹmí Ọ̀ṣínbàjò ti pe àwa oníbúrẹ́dì sí àkíyèsí láti yá wa lówó nípa èyí, ìpàdé yìí wáyé nínú oṣù kínní, kí a wá gbọ́ èsì àbájáde ìpàdé náà nínú oṣù kejì, ṣùgbọ́n pẹ̀lú ìṣẹ̀lẹ̀ Kòrónà kò tí ì jẹ́ kí á le tẹ̀ síwájú lórí ẹ̀.
Àṣejèrè: Èyí túnmọ̀ sí pé láìpẹ́, ká máa retí búrẹ́dì onípákí?
Alágba Ọmọ́túndé: Bẹ́ẹ̀ ni, ṣùgbọ́n kò leè jẹ́ kìkì pákí nìkan, a máa pò ó pọ̀ mọ́ ìyẹ̀fun fúláwà náà ni, pákí leè jẹ́ ìdá ogún kí àwọn nǹkan yòó́kù jẹ́ ìdá ọgọ́rin bó ṣe máa rí nìyẹn.
Àṣejèrè: A tiẹ̀ gbọ́ pé ẹ fẹ́ẹ́ fi owó kún owó búrẹ́dì?
Alágba Ọmọ́túndé: Bẹ́ẹ̀ ni!
Nígbà tí àrùn Kòrónà yìí bẹ̀rẹ̀, iléeṣẹ́ tó ń ṣe fúláwà táa ń lò, ìyẹn Flour mill ní àwọn kò rí dọ́là nítorí ọ̀pọ̀ èròjà fún búrẹ́dì, ìlú òyìnbó ni wọ́n ti ń kó o wá, fún ìdí èyí fúláwà tí wọ́n fi ń ṣe búrẹ́dì wá wọ́n gógó.
Báàgì fúláwà kan ẹgbẹ̀rún méjìlá náírà ni báyìí, ṣúgà Dangote náà tó jẹ́ pé òhun là ń lò nítorí ó dára ju àwọn ṣúgà yóókù lọ, òhun náà ti di góòlù lọ́jà.
Fún bíi oṣù mẹ́ta; kò tíẹ̀ sí ṣúgà Dangote lọ́jà, nígbà tí ṣúgà Dangote tún maa yọjú lọ́jà, ó ti di ẹgbẹ̀rún lọ́nà ọgbọ̀n náírà, ìyẹn N30,000.
N làwa ẹgbẹ́ oníbúrẹ́dì bá pe ara wa jọ pé; a ní láti wá nǹkan ṣe sí i, nítorí kò sẹ́ni máa ṣòwò tí kò ní fẹ́ẹ́ jèrè, ṣùgbọ́n bíí ìparí oṣù karùn-ún ọdún, gbogbo nǹkan tún ti wálẹ̀, ṣúgà Dangote ti wálẹ̀, ṣùgbọ́n fúláwà sì wọ́n gógó síbẹ̀, fún ìdí èyí nítorí ìfẹ́ táa ní sí àwọn mẹ̀kúnnù àti aráàlú làwa ẹgbẹ́ oníbúrẹ́dì, ìyẹn Masterbakers bá tún ṣèpàdé pé a ò ní fowó kún owó búrẹ́dì, ṣùgbọ́n ìwọn búrẹ́dì ni yóò dínkù.
Àṣejèrè: Ṣe àwọn èròjà búrẹ́dì kòò ṣe é rà lórílẹ̀-èdè wa ni?
Alágba Ọmọ́túndé: Ọ̀rọ̀ lẹ sọ, ṣùgbọ́n wíìtì (wheat)táwọn kan ń pè ní Àlìkámà, ni wọ́n fí ń ṣe fúláwà, ilẹ̀ wa kò gba wíìtì yìí dúró, ìyẹn ni pé kò ṣe é gbìn fáwọn àgbẹ wa, nítorí ilẹ̀ wa kò tutù bìi tìlúu òyìnbó.
Ilẹ̀ Jos nílẹ̀ Hausa lọ́hùn ún ló tún tutù bíi tìlúu òyìnbó, lórílẹ̀-èdè wa Nàíjíríà, ṣùgbọ́n ilẹ̀ Jos kò leè gbin gbogbo wíìtì tí gbogbo Nàíjíríà leè jẹ.
Ẹ má gbàgbé pé ouńjẹ tí ọ̀pọ̀lọpọ̀ ń jẹ ní Nàíjíríà jù ni, pàápàá àwọn ìpápánu bíi puff-puff, búrédì, meat pie, chinchin, dough-nut àti bẹ́ẹ̀ bẹ́ẹ̀ lọ.
Gbogbo àwọn ilé ouńjẹ ìgbàlódé ló tún ń ṣe èyí, ìdí nìyí tí wíìtì tún ní láti máa wọlé láti ilẹ̀ òkèèrè nítorí òhun nìkan ni kókó tí wọn fí ń ṣe fúláwà.
Lá ì sí wíìtì; kò leè sí fúláwà, láì sí fúláwà, kò leè sí wíìtì.
Bí búrẹ́dì onípákí bá dé gan-an, wọ́n ṣì máa ra wíìtì láti ilẹ̀ òkèèrè, ṣùgbọ́n kò ní pọ̀ tó bó ṣe yẹ ni.
Bó ṣe rí nìyẹn ò.
Àṣejèrè: Ǹjẹ́ a rí oníbúrẹ́dì kan tí kò darapọ̀ mọ́ ẹgbẹ́ yín?
Alágba Ọmọ́túndé: Àwọn oníbúrẹ́dì kan wà lóòótọ́, ṣùgbọ́n kété tí mo dé ipò alága yìí, àwọn náà ti rí ìyàtọ̀, wọ́n ti darapọ̀ mọ́ ẹgbẹ́ wa báyìí.
Àwọn bíi àádọ́ta ló ti gba fọ́ọ̀mù láti darapọ̀ mọ́ ẹgbẹ́ kó tóo di pé àrùn Kòrónà dé.
Àṣejèrè: Bá wo le ṣe ń bá àwọn aláìgbọràn wí nínú ẹgbẹ́?
Alágba Ọmọ́túndé: Ọmọ ẹgbẹ́ tó bá kọ etí ikún sí àṣẹ àti òfin ẹgbẹ́ Masterbakers, ó ní fáìnì tí wọ́n máa ń san, ẹgbẹ́ taskforce tí mo yàn ló ń ṣàkóso èyí.
Àṣejèrè: Ìrànwọ́ wo lè ń fẹ́ láti ọwọ́ ìjọba?
Alágba Ọmọ́túndé: Ìrànlọ́wọ́ tí à ń fẹ́ lọ́wọ́ ìjọba pọ̀ nítorí àrùn Kòrónà yìí lóhun tó ti dá sílẹ̀, à ń fẹ́ kíjọba pe gbogbo àwa masterbaker jọ, kí wọ́n ṣètò owó ìrànwọ́ fún gbogbo wa láti le tẹ̀ síwájú nínú òwò yìí, kíjọba tún bá wa wo owó sísan sínú àpò wọn láti ọ̀dọ̀ àwa masterbakers nítorí owó yìí pọ̀, èyí tí a mọ̀ sí owó-orí oríṣìí tí wọn ń pè ní multiple taxation, Wọ́n ti pọ̀ jù, ti elétò ìlera wà níbẹ̀, ti iléeṣẹ́ LASEPA wà níbẹ̀, àti bẹ́ẹ̀ bẹ́ẹ̀ lọ.
Bákan náà, àwọn ọmọ wa tó ń gbé búrẹ́dì lọ pẹ̀lú mọ́tò, tí àjọ LASTMA ń yọ lẹ́nu, àtàwọn tí ọlọ́pàá àti VIO náà ń yọ lẹ́nu, owó tó kéré kọ́ ni wọn ń gbà lọ́wọ́ wa.
Àṣejèrè: Ǹjẹ́ ètò wà fún ọmọ ẹgbẹ́ tó bá ti papòdà?
Alágba Ọmọ́túndé: Bẹ́ẹ̀ ni!
Ètó wà fún ọmọ ẹgbẹ́ tó bá papòdà, àpẹẹrẹ ní akọ̀wé ẹgbẹ́ tó papòdà láìpẹ́ yìí, iléeṣẹ́ Crown Flour Mill, tí wọn fi mí ṣe aṣojú iléeṣẹ́ wọn, ìyẹn Brand Ambassador fún ọmọ olóògbé méjì ní ẹ̀kọ́ ọ̀fẹ́, àwa ọmọ ẹgbẹ́ náà sì dá owó tíye rẹ̀ tó mílíọ̀nù náírà.
Àṣejèrè: Kín ni ìmọ̀ràn yín fún ọmọ ẹgbẹ́ lápapọ̀?
Alágba Ọmọ́túndé: Ìmọ̀ràn mi fún gbogbo ọmọ ẹgbẹ́ ni pé kí wọ́n máa ṣe déédé, kí wọ́n máa ṣe dáadáa.
Bí ẹ bá ṣàkíyèsí; gbogbo ohun èèlò iṣẹ́ búrẹ́dì funfun ni, mímọ́ ni, iyọ̀, ṣúgà, fúláwà, kí á máa ṣiṣẹ́ wa pẹ̀lú òtítọ́ inú tó ṣe pàtàkì.
Alágàbàgebè àti alábòsí kò leè ní ìgbéga.
Ìdí tí mo ṣe fi Pàsúmà ṣe alátìlẹyìn mi – Férànmi Gold
Káyòdé Apónmádé
Ọ̀dọ́mọdébìrin akọrin Fújì, Olúwafẹ́rànmi Adéṣọlá tí àlàjẹ́ rẹ̀ ń jẹ́ Fẹ́rànmi Gold tó tún jẹ́ ọmọ bíbí Àgbà Ọ̀jẹ̀ lágboolé orin Fújì ní Muṣin, Easy Kàbakà, ti ṣe àlàyé ìdí rẹ̀ tó ṣe fi Àláájì Wasiu Àlàbí Pàsúmà ṣe ṣe alátìlẹyìn rẹ̀.
Fẹ́rànmi sọ fún àwọn oníròyìn l’Ékòó láìpẹ́ yìí níbi ìpàdé kan pé yàtọ̀ sí pé Pàsúmà ma ń fún òun lẹ́bùn owó, ń ṣe ni ó fi òun ṣe ọmọ tí ó sì ń ṣe ojúṣe bí baba fún òun.
Ó fi kún ọ̀rọ̀ rẹ̀ pé Ọlọ́run ló rán Pàsúmà sí òun gẹ́gẹ́ bí igilẹ́yìn ọgbà fún òun.
Gold kò ṣà ì fi ìdùnnú hàn pé lọ́jọ́ tí òun tí ṣeré lórí ìtàgé kan náà pẹ̀lú Pàsúmà nìyàtọ̀ tó nítumọ̀ ti dé sí ìgbésí ayé òun torípé bí àwọn ará ilé ṣì ń pe òun lọ́ọ̀tún lósì àti láti òkè òkun, pàápàá jùlọ lásìkò kónílé-ó-gbélé Covid -19.
Fẹ́rànmi, ọmọ Easy Kàbakà Abíọ́dún àti màmá ẹ̀; Olúfúnmiláyọ̀ sọ pé òun jáfáfá púpọ̀ nínú Fújì hip-hop, Fújì-gospel and Classical Fujì nígbà tó jáde nílé ẹ̀kọ́ gíga gbọgbọnìṣe Ìjọba àpapọ̀ tó wà ní Ìlarò.
Ní èròńgbà àti ìpinnu rẹ̀ láti ṣèrànlọ́wọ́ fáwọn atẹ́wọ́gbore láwùjọ Fẹ́rànmi Gold ti ṣe àgbékalẹ̀ ilé iṣẹ́ aláànú kan tí kì í ṣe tìjọba tó pe orúkọ rẹ̀ ní Fẹ́rànmi Gold Foundation ní ọjọ́ kejì, oṣù keje, ọdún 2020.
ÀWÒRÁN: AYẸYẸ ỌGỌ́TA ỌDÚN ÒMÌNIRA NÀÍJÍRÍÀ
Ó ṣeé ṣe kí Goodluck Jonathan tún dupò Ààrẹ lọ́dún 2023
Gbogbo èèyàn ló mọ̀ pé ojú ìmàle àwọn olóṣèlú kìí kúrò nínú ọtí, bó ṣe máa ń rí fún gbogbo wọn nìyẹn, bẹ́ẹ̀ lọ̀rọ̀ náà kò yàtọ̀ sì ti Ààrẹ àná; Goodluck Jonathan táwọn èèyàn ní kò jáde wáá dupò náá lọ́dún 2023.
Ó ti fẹ́ẹ́ tó ọ̀sẹ̀ méjì báyìí tí ìròyìn náà ti ń jà ràn-ìn ràn-ìn lórí ẹ̀rọ ayélujára pé Goodluck Jonathan làwọn Hausa fẹ́ẹ́ lò fún ipò ààrẹ lọ́dún 2023, kódà láìpẹ́ yìí làwọn àgbààgbà ẹgbẹ́ òṣèlú APC tẹnumọ́ ọn pé ẹgbẹ́ àwọn lọ́kùnrin ará Bayelsa náà ń ṣiṣẹ́ fún báyìí.
Ọ̀rọ̀ yìí jáde nígbà táwọn gómìnà ilẹ̀ Hausa kan gba ilé Jonathan lọ nílùú Bayelsa, láti ṣe bàbá kẹẹ pẹ́ sí i.
Bí wọ́n ti kúrò níbi àbẹ̀wò náà ni wọ́n bá a ya fọ́tò níta gbangba, ń làwọn èèyàn bá bẹ̀rẹ̀ sí í sọ pé àwọn hausa ti fẹ́ẹ́ gbé Jonathan mọ́ra.
Ohun tó mú kí àwọn ọmọ ẹgbẹ́ PDP pariwo síta nìyẹn, làwọn APC náà bá dá wọn lóhùn pé, tiwọn ni Jonathan.
Jonathan fúnra rẹ̀ náà kò wí́ ọhun kan, ṣùgbón lọ́jọ́ Ẹtì, Fráìde tó kọjá yìí lọkùnrin náà lahùn sọ̀rọ̀, níbi ètò ìpàdé kan tí àjọ Commonwealth Community Choir ṣe nílùú Àbújá.
Ọkùnrin náà, nígbà tó ń fèsì síbéèrè àwọn oníròyìn nípa ipò ààrẹ ọdún 2023, sọ pé; àsìkò kò tí ì tó láti sọ nǹkan báyìí, bóyá òun máa dúpò àbi òun kò ní í dúpò.
Àwọn èèyàn ní, èsì tí ọkùnrin náà fún àwọn oníròyìn, èsì olóṣèlú gbáà ni, dájúdájú kinní náà ṣì wà lójú ẹ̀, ojú ìmàle rẹ̀ kò kúrò lọ́tí, ó sì fẹ́ẹ́ padà s’Àbújá.
Àwọn aráàlú gbé Màmá Àmúwó ṣépè, wọn lóuńjẹ tíjọba ní kó pín ló fi ṣọjọ́ọ̀bí ẹ̀
Sinmisọ́lá Àjàdí, Kò sẹ́ni tó gbọ́ bí olóṣèlú kan nìpínlẹ̀ Èkó ti sọ àwọn ouńjẹ tíjọba ní kó pín fáwọn èèyàn àgbègbè rẹ̀ tí wọn kò bínú sí ọmọbìnrin náà.
Ohun tó túbọ̀ mú kí inú bí àwọn èèyàn ní bi ọnarébù yìí tí ń sọ̀rọ̀ burúkú sí àwọn ọ̀dọ́ tí wọn ṣèwọ́de lọ́sẹ̀ tó kojú, tó ń pè wọ́n ní ọ̀lẹ alápá má ṣiṣé.
Ọnarébù Mojísọ́lá Alli-Macaulay, tó ń ṣojú ẹkùn ìdìbò Àmúwò Ọ̀dọ̀fin I, níléègbìmọ̀ aṣòfin la ń sọ nípa rẹ̀.
Ṣe lọmọbìnrin náà tún tẹ̀ síwájú tó ń sọ pé kìí ṣe àìsíṣẹ́ ló ń dààmú àwọn ọ̀dọ́ wa, àti pé òhun gan an kọ́ ni ìṣòro àwọn ọ̀dọ́ wa, ṣùgbọ́n àì fẹ́ẹ́ ṣiṣẹ́ ni ìṣòro àwọn ọ̀dọ́ wa.
Àwọn ọ̀rọ̀ tí obìnrin yìí sọ níwájú àwọn ẹlẹgbẹ́ rẹ̀ níléègbìmọ̀ aṣòfin rèé.
Kété táwọn ọ̀dọ́ ti fi fọ́nrán yìí ránṣẹ́ lórí ẹ̀rọ ayélujára ni wọ́n bá bẹ̀rẹ̀ sí í fi àworan òhún tó pín lọ́jọ́ ọjọ́ọ̀bí rẹ̀, èyí tó jẹ́ pé ouńjẹ tíjọba ní kó pín fáwọn èèyàn agbègbè rẹ̀, ló sọ di ẹ̀bùn tó fún àwọn èèyàn tó wá síbi ọjọ́ọ̀bí náà.
Àwòrán ló túbọ̀ mú inú bí àwọn èèyàn, ni wọ́n bá bẹ̀rẹ̀ sí í ṣépè fún un kíkan-kíkan, bí wọ́n ṣe ń ṣépè fọ́mọ rẹ̀ náà ni wọ́n ń ṣépè fáwọn òbí rẹ̀ náà.
Ṣùgbọ́n Màmá Àmúwó kò dá wọn lóhùn o, ó tiẹ̀ sọ fáwọn aṣòfin ẹlẹgbẹ́ rẹ̀ pé òun kò gba àwọn ọmọ òun láàyè àti fọwọ́ kan fóònù òun mọ́, nítorí nǹkan tí wọn máa rí lórí fóònù náà kìí ṣe ohun tó máa mú inú wọn dún rárá.
Lóòótọ́ ohun tí Àṣejèrè gbọ́ ni pé ọjọ́ kẹwàá, oṣù kẹwàá, ọdún yìí ni obìnrin ọnarébù náà ṣayẹyẹ ọjọ́ọ̀bí rẹ̀, kó tóo di pé wọ́n ṣèwọ́de ENDSARS, ṣùgbọ́n ohun táwọn èèyàn ń tẹnumọ́ ni pé ó sọ ouńjẹ náà di ẹ̀bùn tó pín lọ́jọ́ ọjọ́ọ̀bí rẹ̀.
Bàálù ayára-bí-àṣá jábọ́ l’Ékòó, èèyàn méjì kú lójijì
Èèyàn méjì ti pàdé ikú òjijì láàárọ̀ Fráìde, l’Ékòó.
Bàálù ayára-bí-àṣá kan ló jábọ́ lu ilé kan ní agbègbè Salvation ní Ọ̀pẹ́bí ní agbègbè Ìkẹjà, l’Ékòó.
Àwọn elétò ààbò ń ṣiṣẹ́ lọ́wọ́ láti gba ẹ̀mí àwọn tó kù là
Gbogbo bọ́rọ̀ náà bá ṣe lọ, la ó máa fi tó yín létí.
Iléètajà Ọgbà tíléeṣẹ́ wa kọ́ parí, a ṣẹ̀ṣẹ̀ ń mẹ́yẹ bọ̀ lápò ni – Kẹ́hìndé Fájánà
Alàgbà Kẹ́hìndé Fájánà ni olùdásílẹ̀ iléeṣẹ́ Eliezer, iléeṣẹ́ tó kọ́ iléètajà ìgbàlódé Ọgbà Mulitpurpose Shopping Complex.
Wọ́n ti bá akọ̀ròyìn wa, SINMISỌ́LÁ ÀJÀDÍ sọ̀rọ̀ nípa àṣeyọrí iléètajà náà, àti àfojúsùn wọn fún ọjọ́ iwájú.
Àṣejèrè: A lè fi gbogbo ẹnu sọ pé ọ̀kan lára àwọn ọjà tó gbajúmọ̀ jù nílùú wa nìyí, ó bá ètò àti àlàálẹ̀ ìjọba Èkó mu.
Báwo lẹ ṣe ṣe é?
Kẹ́hìndé Fájánà: A dúpẹ́!
Lẹ́yìn Ọlọ́run, kò sí bí a ṣe fẹ́ẹ́ ṣerú nǹkan báyìí.
Èkejì ni pé ìrànlọ́wọ́ táa rí gbà látọ̀dọ̀ ìjọba ìbílẹ̀ àti ìpínlẹ̀ tún tìwálẹ́yìn gidigidi.
Àwọn tó fowó ràn wá lọ́wọ́ náà, a ò le fọwọ́ rọ́ wọn sẹ́yìn nínú iṣẹ́ yìí rárá, ìyẹn Jubilee Life Mortagage Bank, iṣẹ́ kékeré kọ́ ni wọ́n ṣe ò.
Mi ò sì le gbàgbé ipa ribiribi tí àwọn mọ̀lẹ́bí mi náà kó nínú iṣẹ́ náà, àtàwọn alábàṣiiṣẹ́pọ̀ mi.
Àwọn ni Ọlọ́run lò fún wa.
Àṣejèrè: Iṣẹ́ ńlá ni lóòótọ́, ṣùgbọ́n kí ló dé tó pẹ́ tó bẹ́ẹ̀ kí ẹ tóó ṣí i?
Kẹ́hìndé Fájánà: Ọ̀sẹ̀ mẹ́ta péré ni òkété máa ń lò láti nínú ìyá rẹ̀, ṣùgbọ́n kò rí bẹ́ẹ̀ fún erin.
Oṣù méjìlélógún lòun máa lò nínú ìyá ẹ̀ kó tóó jáde.
Ó yẹ kó ti yé e yín pé irú iṣẹ́ ńlá báyìí, ọ̀pọ̀lọpọ̀ àkókò àti nǹkan ló máa gbà lọ́wọ́ wa.
Àṣejèrè: Kí làwọn ìpèníjà yín lásìkò tíṣẹ́ náà ń lọ lọ́wọ́?
Kẹ́hìndé Fájánà: Olórí nínú àwọn ìpèníjà wa ni ọ̀rọ̀ báǹkì.
Ó pẹ́ kí wọ́n tóó gbà pé iṣẹ́ yìí ṣeé ṣe, ẹ̀rù ọ̀rọ̀ òṣèlú pẹ̀lú nǹkan tó ń bà wọ́n lẹ́rù, pàápàá bí ọ̀rọ̀ òṣèlú ilẹ̀ wa ṣe rí, bẹ́ẹ̀ náà ni bí ètò ọrọ̀ ajé wa ṣe rí, ṣé ẹ̀yin náà mọ̀ pé ṣe ló máa ń ṣe ségesège.
Àṣejèrè: Ǹjẹ́ ẹ tiẹ̀ ń ní àjọsọ pẹ̀lú ìjọba láti ṣe irú nǹkan báyìí sáwọn ọjọ́ yòókù káàkiri?
Kẹ́hìndé Fájánà: Bẹ́ẹ̀ ni o, ìjọba ti ń ránṣẹ́ pè wá, pàápàá láwọn ìpínlẹ̀ tó yí ìpínlẹ̀ Èkó ká, wọ́n ní kí á wáá bá wọn ṣe irú nǹkan táa ṣe sí Ọgbà yìí náà.
Àṣejèrè: Àwọn tó wà lọ́jà tí wọ́n ní ìsọ̀ tí wọ́n ń lò tẹ́lẹ̀, ǹjẹ́ ẹ ti fún wọn ní ìsọ̀ wọn padà?
Kẹ́hìndé Fájánà: Ohun tí a kọ́kọ́ ṣe nìyẹn, kí á tiẹ̀ tóó wọ ìsọ̀ wọn.
Iléeṣẹ́ wa ló kọ́kọ́ ṣe irú nǹkan bẹ́ẹ̀ lórílẹ̀-èdè yìí.
Àṣejèrè: Kín ni iléeṣẹ́ Eliezer tún ń ronú ẹ̀ lẹ́yìn ti Ọ̀gbà yìí, àwọn wo ló sì tún ń lọ lọ́wọ́?
Kẹ́hìndé Fájánà: Ọ̀pọ̀lọpọ̀ irú iṣẹ́ ọjà Ọ̀gbà yìí lọ́ ń lọ́wọ́, kódà ọ̀pọ̀ wọn ti dé ìpele tó ti fẹ́rẹ̀ parí báyìí, àwọn kan náà sì ṣẹ̀ṣẹ̀ fẹ́ẹ́ bẹ̀rẹ̀ ni.
Àṣejèrè: Ẹ jẹ́ ká mọ̀ yín lẹ́ẹ̀kan si i?
Kẹ́hìndé Fájánà: Orúkọ mi ni Fájánà Kẹ́hìndé, èmi ni aláṣẹ iléeṣẹ́ Eliezer investments limited.
Mo níyàwó, mo bímọ.
Ohun tó jẹ mí lógún jù ni láti mú kí ayé rọrùn láti gbé fáwọn èèyàn tó wà láyìká mi.
Ẹ fura o!
Wọ́n fẹ́ẹ́ kọlu ṣọ́ọ̀ṣì, mọ́ṣálááṣí, àtàwọn olórí ẹ̀lẹ̀sin
Iléeṣẹ́ ọ̀tẹlẹ̀múyẹ́ ilẹ̀ wa, táa mọ̀ sí Department of State Services (DSS) ti kéde fún gbogbo àwọn ọmọ Nàíjíríà pé kí wọ́n kíyèsára fún àwọn ọ̀bàyéjẹ́ kan tí wọ́n fẹ́ẹ́ dá ìjà ẹ̀sìn sílẹ̀ láàrín àwọn aráàlú.
Agbẹnusọ àwọn ọ̀tẹlẹ̀múyẹ́ náà, Ọ̀mọ̀wé Peter Afunanya, nínú àtẹ̀jáde tó fi ránṣẹ́ sí Àṣejèrè, sọ pé lára àwọn ìpínlẹ̀ tí wọ́n ti fẹ́ẹ́ ṣọṣẹ́ ọ̀hún ni Sokoto, Kano, Kaduna, Plateau, Rivers, Òyó, Èkó àtàwọn ilẹ̀ Íbò.
Ohun tí wọ́n sì fẹ́ẹ́ ṣe ni láti dá ìjà ẹ̀sìn sílẹ̀, wọ́n fẹ́ẹ́ kọlu àwọn iléèjọsìn kan, bẹ́ẹ̀ ni wọ́n sì tún fẹ́ẹ́ kọlu àwọn olórí ẹlẹ́sìn kan náà, àtàwọn èèyàn ńlá ńlá láwùjọ wa, láwọn ibi tí ìṣẹ̀lẹ̀ ọ̀hún tí máa ṣẹlẹ̀.
Èyí ló mú kí iléeṣẹ́ náà máa ta àwọn ọmọ orílẹ̀-èdè yìí lólobó pé kí ẹnikẹ́ni má ṣe dá sí wọn, kóníkálukú sì tọwọ́ ọmọ rẹ̀ baṣọ, kí wọ́n má rí wọn lò rárá.
Ẹ̀sùn àgbèrè gbé ọ̀gá báǹkì FCMB ṣubú lulẹ̀, obìnrin tó wà nídìí ẹ̀ rèé
Láídé Gold
Ìròyìn tó ṣeni láàánú tó yọ omi lójú àwọn èèyàn pòròpòrò nìròyìn ikú Olóògbé Túndé Thomas kódà bí ènìyàn gbé odidi ahun mìn, ó di dandan kó sunkún bó bá gbọ́ nǹkan tó ṣẹlẹ̀ sọ́mọkùnrin náà, kò sẹ́ni tó mọ òkòlò ọkùnrin yìí l’Ọ́yọ̀ọ́ tẹ́lẹ̀, yàtọ̀ sí àwọn ọ̀rẹ́ àti ojúlùmọ̀ rẹ̀, àfìgbà tí ìyàwó ẹ̀; Moyọ̀ Thomas kó o síta bí ọmọ ọjọ́-mẹ́jọ.
Ṣé wọ́n ní; kò sí nǹkan tó ba àgbà nínú jẹ́ bíkòṣe ifá tí kò létùtù.
Tunde Thomas táwọn ọ̀rẹ́ ẹ̀ máa ń pè ní Túndé Gentle torípé wọ́n ní onínú tútù abìwàpẹ̀lẹ́ lọmọkùnrin náà, ó fẹ́ Moyọ̀ Òjó níṣu lọ́kà gẹ́gẹ́ bí ìyàwó ọ̀sìngín, òṣìṣẹ́ báǹkì First City Monument Bank FCMB, báǹkì Ṣùbòmí Balógun ni Moyọ̀ Thomas, ìròyìn burúkú tó fún ọkọ rẹ̀ lọ́dún 2017 ló sọ ọmọkùnrin náà di ẹni tó ń ronú rìn táwọn ọ̀rẹ́ ẹ̀ sì láwọn ń pàrọwà fún un pé kó ṣarajọ torípé kìí dé báni ká yẹrí, ṣùgbọ́n títí tẹ́lẹ́mì í fi gbà á, ọmọkùnrin náà kò rí ara ẹ̀ ṣàjọ.
Bó tilẹ̀ jẹ́ pé, ó dọ́rẹ̀ẹ́ pẹ̀lú ọmọbìnrin agbẹjọ́rò kan tó sì kéde fáwọn ọ̀rẹ́ ẹ̀ pé wọ́n máa lọọ bá òun dọ̀bálẹ̀ nílé àwọn ọmọbìnrin náà lọ́jọ́ kejì Kérésì ọdún tó kọjá, torípé ìyàwó àfẹ́sọ́nà rẹ̀ tuntun náà ti wà nínú oyún, ṣùgbọ́n ikú kò jẹ́ kó dọ̀bálẹ̀, ṣe ló kúkú kùn ún lóorun ayérayé lọ́jọ́ kẹẹ̀ẹ́dógún, oṣù kejìlá, ọdún tó kọjá.
Lẹ́yìn tí wọ́n bò ó mọ́lẹ̀ sínú yàrá ìkẹyìn l’Ọ̀gbọnjọ́, oṣù kejìlá làwọn ọ̀rẹ́ ẹ̀ àtàwọn tí ọ̀rọ̀ náà dùn kọ ìwé ẹ̀hónú ránṣẹ́ sí báǹkì ìjọba àpapọ̀ ilẹ̀ẹwa CBN àti FCMB pé kí wọ́n yọ adarí iléèfowópamọ́ FCMB; Ọ̀gbẹ́ni Nuhu Adam kúrò nípò bí ẹní yọ jìgá.
Kí ló kan Nuhu Adam nípa ikú Túndé?
Lóòótọ́ òṣìṣẹ́ báǹkì Oceanic tó ti kọ́gbá wọlé ni Túndé, torí náà ó ṣeé ṣe kí iṣẹ́ ti pa òun àti Núhù pọ̀ rí, ṣùgbọ́n ọ̀gá ìyàwó ẹ̀; Moyọ̀ lọkùnrin náà ni iléèfowópamọ́ FCMB, báǹkì Ṣùbòmí Balógun.
Gẹ́gẹ́ bí ohun táa gbọ́, kò sí òṣìṣẹ́ báǹkì FCMB tí kò mọ̀ pé Nuhu àti Moyọ̀ jọ ń ṣe eré tótómẹ̀lẹ́tò, táwọn èèyàn sì mọ̀ ọ́n sí ẹ̀mí ọ̀gá.
Ó jọ bí ẹni pé iléèfowópamọ́ ọ̀hún fààyè gbà á káwọn òṣìṣẹ́ wọn máa ṣeré sìnkínrínmindìn pẹ̀lú ara wọn, torípé kò ṣókùnkùn sí ẹnikẹ́ni pé ilé ọkọ ni Moyọ̀ wà, ṣùgbọ́n kò sẹ́ni tó tako ìbáṣepọ̀ wọn títí tí àlàbọrùn fi di ẹ̀wù.
Kí ló fa àìlera Túndé?
Látìgbà tí Túndé ti gbọ́ ìròyìn burúkú lẹ́nu ìyàwó rẹ̀ pé àwọn ọmọ méjèèjì tóun ti ń ṣe wàhálà lé lórí láti ọdún díẹ̀ sẹ́yìn torípé àkọ́bí wọn ṣẹ̀ṣẹ̀ pé ọmọ ọdún mẹ́jọ ni, táwọn ọmọ méjèèjì sì ń pè é ní Dádì, kìí ṣe tiẹ̀ bíkòṣe ti Nuhu Adam; ọ̀gá ìyàwó ẹ̀, lara ọmọkùnrin náà kò ti yá gágá, tó sì máa ń kárísọ káàkiri.
Báwo nìyàwó ṣe gbé ìròyìn náà kalẹ̀?
Gbogbo ìgbà ni Túndé máa ń kó àwọn ọmọ rẹ̀ lọ sí Amẹ́ríkà àti Dùbáí láti lọọ ṣe olidé, kódà kò sí owó tí kò le ná lé àwọn ọmọ náà lórí torí náà, kò ṣàjèjì nígbà tí ìyàwó ẹ̀ sọ pé àwọn ọmọ tún fẹ́ẹ́ lọọ ṣe olidé l’Ámẹ́ríkà.
Moyọ̀ kó àwọn ọmọ méjèèjì lọ sí ìlú Amẹ́ríkà fún olidé lóòótọ́, ṣùgbọ́n ó kùnà láti dá wọn padà nígbà tí olidé tán, n ni bàbá wọn bá béèrè pé kí ló dé táwọn ọmọ kò tí ì dé láti wá wọlé sùkúù, lọmọbìnrin yìí bá ju bọmbu ọ̀rọ̀ náà sílẹ̀, ó ní òrùka nìkan ni Túndé ní lọ́wọ́ òun, ṣùgbọ́n àwọn ọmọ méjèèjì tóun bí kìí ṣe tiẹ̀, ó ní ọ̀gá òun ní báǹkì, ìyẹn Nuhu Adam ló ni àwọn ọmọ náà.
Àṣé Moyọ̀ ti kọ̀wé fiṣẹ́ sílẹ̀ kó tóó lọ, kódà ó ti káwọ́ sókè nílùú Amẹ́ríkà pé ṣe lọkọ òun máa ń fìyà tó nípọn jẹ òun ní Nàíjíríà, torí náà kí wọn máà jẹ́ kí ọmọkùnrin náà rí ọ̀nà wọ ìlú Amẹ́ríkà wá.
Ohun tí wọ́n ló ṣẹlẹ̀ rèé tí Túndé fi ń ronú rìn kiri, àbí kín ni ká ti gbọ́ pé ṣe ló fi gbogbo ọjọ́ ayé rẹ̀ tọ́ àwọn ọmọ ọlọ́mọ, àṣé ìyàwó oníyàwó lọmọbìnrin tó ki òrùka ìfẹ́ bọ̀ lọ́wọ́, àṣé ṣeni ọmọbìnrin náà àti ọ̀gá rẹ̀ ti ń wo òun gẹ́gẹ́ bí òmùgọ̀ láti ọdún pípẹ́, ó sì ṣeé ṣe káwọn aláàbáṣiṣẹ́pọ̀ ìyàwó ọ̀hún mọ̀, káwọn náà máa sọ pé ọlọ́rọ̀ abi etí dídi ni gbogbo ìgbà tí wọ́n bá rí òun.
Wọ̀nyí àtàwọn nǹkan mí ìn ni wọ́n lọ́mọkùnrin yìí leè máa rò lọ́kàn ṣùgbọ́n wọ́n ní kò sí ohun tuntun lábẹ́ ọ̀run àti pé kí ọ̀rọ̀ le dùn la ṣe ń pariwo kàyééfí, èyí ló jẹ́ káwọn ọ̀rẹ́ rẹ̀ bẹ̀ ẹ́ pé kó ṣarajọ kó tẹ̀ síwájú nínú ìrìn àjò ìgbésí ayé ẹ̀, torípé bí obìnrin bá kọ ni, obìnrin náà lèèyàn máa fẹ́.
Ọjọ́ kẹrìndínlọ́gbọ̀n, oṣù kejìlá tó kọjá ló sọ fáwọn ọ̀rẹ́ ẹ̀ pé kí wọ́n wá lọọ bá òun tọrọ ìyàwó tuntun ṣùgbọ́n ọlọ́jọ́ kò jẹ́ kó di àsìkò náà tó fi pajúdé lọ́jọ́ kẹẹ̀dógún, oṣù kejìlá, tí wọ́n sì sin ín lọ́gbọ̀njọ́.
Lójú ẹsẹ̀ làwọn tọ́rọ̀ náà dùn ti kòwé ránṣẹ́ sí báǹkì àpapọ̀ ilẹ̀ẹwa àti olú iléeṣẹ́ báǹkì FCMB tọ́rọ̀ náà kàn pé kí wọ́n yọ Nuhu Adam nípò adarí báǹkì náà dandan torípé kàkà kó darí okoòwò ṣe ló ń darí ìgbéyàwó àwọn ọmọ abẹ́ rẹ̀.
Lákòókọ́, ó dàbí ẹni pè báǹkì náà kò já ọ̀rọ̀ ọ̀hún kúnra, wọ́n kọ́kọ́ dé fìlà máwobẹ̀ ṣùgbọ́n nígbà tọ́rọ̀ ọ̀hún di àsogbà káàkiri táwọn aláwàdà náà sáré wọ yàrá àkásílẹ̀ tí wọ́n sọ ọ̀rọ̀ náà di àwàdà, kódà wọ́n ṣe kìlọ̀kìlọ̀ fáwọn baálé ilé táwọn ìyàwó wọn ń ṣiṣẹ́ ní báǹkì náà pé kí wọ́n lọọ ṣe àyẹ̀wò àwọn ọmọ wọn, kó má lọọ jẹ́ pé ọ̀gá báǹkì náà ló dáàsẹ́ wọn, ó jọ bí ẹni pé ìbanilórúkọjẹ́ yìí ni wọ́n rò papọ̀ tí wọ́n fi ní kí ọ̀gá ọlọ́mọyọyọ Nuhu Adam lọọ sinmi sílé ná, dìgbà tí ìgbìmọ̀ yóò ṣiṣẹ́ ìwádìí tán lórí ọ̀rọ̀ náà.
Òṣìṣẹ́ báǹkì Oceanic tẹ́lẹ̀ ni Túndé Thomas, ó fẹ́ Moyọ̀ Òjó gẹ́gẹ́ bí ìyàwó, ṣùgbọ́n àwọn ọ̀rẹ́ ẹ̀ kàn sọ pé, kò sẹ́ni tó le fìdí ẹ̀ múlẹ̀ báyìí pé àwọn ọmọ méjèèjì tí Moyọ̀ bí kìí ṣe ti Túndé yàtọ̀ sí ọ̀rọ̀ ẹnu Moyọ̀ nìkan, Túndé dágbére fáyé lẹ́ni ọdún márùndínláàádọ́ta látàrí ọgbẹ́ ọkàn.
Kò burú, bó bá jẹ́ ẹ̀yin ni, kí lẹ máa ṣe, bí ìyàwó yín bá sọ pé àwọn ọmọ tẹ́yin rò pé ẹ̀yin ló bí wọn fún, bó bá ní ẹ̀yin kọ́ ló ni àwọn ọmọ náà, kí lẹ máa ṣé.
Àbi, ǹjẹ́ ẹ tiẹ̀ leè gba kíyàwó yín ṣiṣẹ́ ní báǹkì?
Ẹ jẹ́ ká mọ̀, ẹ fì ìdáhùn yín ránṣẹ́ sí 08144565772.
Àwọn ọlọ́jà ti láǹfààní àti ṣiṣẹ́ daago márùn-ún ìrọ̀lẹ́ – Sanwó-Olú
Àǹfààní ti wà fún gbogbo àwọn ọlọ́jà tó ń ṣòwò kárà-kátà wọn nípínlẹ̀ Èkó láti máa tìlẹ̀kùn ṣọ́ọ̀bù wọn ní aago márùn ún ìrọ̀lẹ́ báyìí.
Gómìnà Babájídé Sanwó-Olú ló sọ̀rọ̀ yìí di mímọ̀ nírọ̀lẹ́ òní, nígbà tó ń bá àwọn oníròyìn sọ̀rọ̀, ó sọ pé àǹfààní ti wà fún àwọn ọlọ́ja láti ṣiṣẹ́ di aago márùn ún ìrọ̀lẹ́.
Bẹ́ẹ́ ò bá gbàgbé, aago mẹ́ta ni wọ́n fún gbogbo wọn dà láti máa tìlẹ̀kùn ṣọ́ọ̀bù wọn, bẹ́ẹ̀ nìjọba sì tún pín ọjọ́ ọjà fún àwọn oníṣòwò náà.
Ẹ ó rántí pé àwọn tó ń tajà ouńjẹ ni wọ́n ń lo ọjọ́ Túsde, Tọ́sde àti Sátidé, nígbà táwọn tó ń tajà tí kò ní í ṣe pẹ̀lú ouńjẹ ń ṣe tiwọn lọ́jọ́ Mọ́ńdè, Wẹ́sde àti ọjọ́ Fráìde.
Bí ètò náà yóò sì ṣe máa lọ nìyí lohun tí gómìnà sọ.
Oníṣòwò kan tó bá akọ̀ròyìn wa sọ̀rọ̀ ní kété tí gómìnà parí ọ̀rọ̀ rẹ̀ sọ pé oore ńlá ni gómìnà ṣe fáwọn pẹ̀lú bó ṣe sún wákàtí táwọn fi ń ṣiṣẹ́ síwájú di aago márùn ún.
Àlàájà Tẹjúmọ́lá Àdìgún tó ń tajà ní Ìdúmọ̀tà sọ pé, yàtọ̀ sí ọ̀pọ́ wákàtí táwọn fí ń ṣòfò nínú súnkẹrẹ-fàkẹrẹ, kò fi bẹ́ẹ̀ sáǹfààní fún àwọn láti tajà púpọ̀, nítorí káwọn tóó dé ìsọ̀, ọjọ́ ti lọ, bẹ́ẹ̀ bí aago méjì bá ti lù, àwọn káńsù áti bẹ̀rẹ̀ sí í yọ àwọn lẹ́nu láti bẹ̀rẹ̀ sí í palẹ̀mọ́, ṣùgbọ́n ìrètí wà pé ìgbésẹ̀ gómìnà yìí yóò túbọ̀ mú kí ọrọ̀ ajé gbèrú si i.
Ẹ̀kún-ún-rẹ́rẹ́ ń bọ̀ lọ́nà….
Ìfipábánilòpọ̀ máa dínkù bíjọba bá ṣí òtẹ́ẹ̀lì àti ilé-ìjọ – Olómidé
Gómìnà àwọn òṣèré olórin tó wà nìpínlẹ̀ Èkó, ìyẹn ẹgbẹ́ tí wọ́n ń pè ní Performing Musicians Association of Nigeria, PMAN, Ọ̀gbẹ́ni Kareem Àyìndé Olómidé, tọ́pọ̀ èèyàn mọ̀ sí Kábíyèsí ti rọ ìjọba àpapọ̀ láti ké sí àwọn òjíṣẹ́ Ọlọ́run kí wọ́n kéde ààwẹ̀ àti àdúrà láti fòpin sí wàhálà àrùn Kòrónà nílẹ̀ wa.
Kábíyèsí tó ṣe ayẹyẹ ọjọ́ọ̀bí rẹ̀ lóníbòńkẹ́lẹ́ láìpẹ́ yìí pẹ̀lú àwọn mọ̀lẹ́bí rẹ̀ tún sọ pé bí ìjọba bá leè gba àwọn ilé ìjo àti àwọn òtẹ́ẹ̀lì láti ṣílèkùn wọn sílẹ̀ fún àwọn oníbáárà wọn, ó ní èyí yóò túbọ̀ mú kí ọ̀rọ̀ ìfipábánilòpọ̀ dínkù nílẹ̀ wa.
“Bí ìjọba bá leè ṣí àwọn ilé ìgbafẹ́ wa, pàápàá àwọn ilé ìjọ àti òtẹ́ẹ̀lì, àwọn ìfipábánilòpọ̀ tó wọ́pọ̀ lásìkò yìí yóò dínkù.
”Olómidé tún ní àsìkò ti tó láti kéde ààwẹ̀ àti àdúrà ọlọ́jọ́ mẹ́ta láti kásẹ̀ àrùn náà kúrò nílẹ̀ pátápátá.
Ó ní ohun kan ṣoṣo tó le ka kinní ọ̀hún kúrò nílẹ̀ nìyí.
Bákan náà ló tún pe ìjọba níjà láti túbọ̀ sa ipá wọn lọ́nà tó le mú kí òpin dé bá wàhálà àrùn náà kíàkíà, nítorí òfin kónílé-ó-gbélé tíjọba ṣe ń mú àkóbá wá fún ọrọ̀ ajé wa, nítorí àwọn mẹ̀kúnnù tí iyà ńjẹ púpọ̀.
Jíìpù tí wọ́n ní kí Ayọ̀kúnlé fọ̀ ló jí gbé, lọwọ́ bá tẹ̀ ẹ́
Ọmọkùnrin kan tí wọ́n gbà síṣẹ́ láti máa bá wọn fọ mọ́tò ti jí ọ̀kan nínú mọ́tò àwọn oníbàárà gbé lọ, ṣùgbọ́n ọwọ́ àwọn ọlọ́pàá ti tẹ ọmọkùnrin ọ̀hún báyìí.
Idris Ayọ̀kúnlé lorúkọ rẹ̀, ẹni ọdún méjìdínláàádọ́ta lọmọkùnrin náà, jíìpù Ford oníbàárà kan ló jí gbé lọ, lẹ́yìn tó fọ mọ́tò náà tán.
Ohun tí Àṣejèrè gbọ́ gan an ni pé, Ayọ̀kúnlé kò tí ì lò ju oṣù kan lọ́dọ̀ ọ̀gá rẹ̀ níbi tó ti ń fọ mọ́tò ní ibùsọ̀ Jímò, ní Ṣáṣá, l’Ékòó, kí jíìpù ọ̀hún tóó ranjú mọ́ ọn, tóun náà sì da a bí ọgbọ́n lọ́jọ́ Fráìde, ọjọ́ kẹrin, oṣù yìí ní nǹkan bíi aago mẹ́jọ kọjá díẹ̀ lálẹ́́.
Àsìkò táwọn ọlọ́pàá ń ṣiṣẹ́ wọn lọ́wọ́ ni Ayọ̀kúnlé lọọ kó sí wọn lọ́wọ́, a gbọ́ pé bó ti rí àwọn ọlọ́pàá báyìí lọ́ọ̀ọ́kán lara rẹ̀ kò ti balẹ̀ mọ́, bí ara ṣe fu àwọn agbófinró yìí nìyẹn, tí wọ́n sì bẹ̀rẹ̀ àyẹ̀wò nípa rẹ̀, kó tóó di pé wọ́n ká a pé alọkólóhunkígbe ni.
Nínú àlàyé tí Ọ̀gbẹ́ni Abímbọ́lá Oyèyẹmí ṣe fún àwọn oníròyìn, nígbà tí àwọn ọlọ́pàá náà béèrè àwọn ìwé jíìpù ọ̀hún lọ́wọ́ rẹ̀, kò rí nǹkan sọ, n làwọn yẹn bá rù ú lọ sí téṣàn wọn ní Ọdẹ́dá, l’Ábẹ́òkúta.
Ìgbà tí wọ́n mú u débẹ̀, ni ọ̀gá téṣàn náà, ìyẹn DPO, Àjàyí Williams, bá bẹ̀rẹ̀ ìfọ̀rọ̀wérọ̀ pẹ̀lú rẹ̀, nínú ìbéèrè náà ni wọ́n ti mọ̀ pé ó jí mọ́tò náà gbé ni.
‘Ìgbà tó ń lọ sí Ìbàdàn, níbi tó ti fẹ́ẹ́ lọọ ta mọ́tò náà làwọn ọlọ́pàá ti dá a dúró, tí wọn sì mú u.
” Oyèyẹmí ló sọ bẹ́ẹ̀.
A gbọ́ pé obìnrin kan, Arábìnrin Ṣófídíyà Tósìn ló ni mọ́tò náà, lójúẹsẹ̀ nìyẹn sì ti fọ̀rọ̀ náà tó àwọn ọlọ́pàá Ṣáṣá ní Èkó létí pé wọ́n ti jí mọ́tò oun lọ.
Lọ́rọ̀ kan ṣá, wọ́n ti taarí Ayọ̀kúnlé lọ sí ọ̀dọ̀ àwọn ọ̀tẹlẹ̀múyẹ́ ní Eléwéran, ibẹ̀ ni àwọn oníwadìí ti tẹ̀ síwájú pẹ̀lú ìwadìí wọn títí wọ́n á fi gbé e lọ síléẹjọ́.
ÀWÒRÁN: Bọ́ọ̀sì olówó iyebíye, àtàwọn nǹkan táwọn jàndùkù dáná sun rèé
Díẹ̀ lára àwọn nǹkan táwọn jàǹdùkú dáná sun lásìkò ìfẹ̀hónú hàn rèé.
Lára àwọn dúkìá ìjọba tó bàjẹ́ náà ni téṣàn ọlọ́pàá, àwọn bọ́ọ̀sì olówó iyebíye taa mọ̀ sí BRT, iléeṣẹ́ àwọn VIO tó wà ní Òjòdú Berger àti bẹ́ẹ̀ bẹ́ẹ̀ lọ.
Láàrọ̀ òní ni Gómìnà Babájídé Sanwó-Olú ṣàbèwò sí gbogbo ibi tí wọ́n ti dáná sun dúkìá náà.
Ẹgbẹ́ APC l’Ékìtì ní kí Fáyẹmí dupò Ààrẹ lọ́dún 2023
Ẹgbẹ́ òṣèlú APC nípínlẹ̀ Èkìtì ti ní kí Gómìnà Káyọ̀dé Fáyẹmí dupò Ààrẹ orílẹ̀-èdè yìí lọ́dún 2023.
Paul Ọmọ́tọ́ṣọ̀, tí í ṣe adelé alága ẹgbẹ́ òṣèlú APC nípínlẹ̀ Èkìtì ló sọ fáwọn oníròyìn lópin ọ̀sẹ̀ yìí pé, òun àtàwọn ọmọ ẹgbẹ́ òun ṣetán láti fi tipá-tipá mú Gómìnà Fáyẹmí wáá dupò Ààrẹ lọ́dún 2023, nítorí iṣẹ́ takuntakun tó ti ṣe fẹ́gbẹ́ náà.
Alukoro ẹgbẹ́ náà, Adé Àjàyí, ló sọ̀rọ̀ yìí di mímọ̀ láìpẹ́ yìí lórúkọ alága náà.
Bẹ́ẹ́ ò bá gbàgbé, láìpẹ́ yìí làwọn olóṣèlú kan náà sọ pé àwọn fẹ́ kí Bọ́lá Tinúbú náà dupò Ààrẹ lọ́dún 2023, kódà ọmọ ẹgbẹ́ òṣèlú APC nípínlè Èkìtì lẹni tó darí ẹgbẹ́ náà, Sẹnetọ Dayọ̀ Adéyẹyè.
Ẹ̀kúnrẹ́rẹ́ ìròyìn yìí ń bọ̀ lọ́nà.
Ọjà Kàtàngòwá máa parí láìpẹ́, a ò ní fohunkóhun du ẹnìkan – Fámúyíwá
Alága tuntun tí a ṣẹ̀ṣẹ̀ ṣèbúra fún ní agbègbè ìdàgbàsókè Àgbàdo Òkè Odò, Ọnarébù David Fámúyíwá, ti mú u dá àwọn ọlọ́jà Kàtàngòwá lójú pé kò sẹ́ni tí kó nì í rí ìsọ̀ àti ṣọ́ọ̀bù gbà nínú àwọn ọjà tuntun tí dìfẹ́lọ́pà fẹ́ẹ́ kọ́ fún wọn lágbègbè náà.
Fámúyíwá sọ̀rọ̀ yìí nígbà tó ń bá Àṣejèrè sọ̀rọ̀ níléèjọba ní Aláùsá, Ìkejà, l’Ékòó, lọ́sẹ̀ tó kọjá nígbà tí gómìnà ṣèbúra fún ún tán.
Nígbà tó ń sọ̀rọ̀ ó ní, òun ti ṣèpàdé pẹ̀lú dìfẹ́lọ́pà tó ń kọ́ ọjà náà lọ́wọ́, bẹ́ẹ̀ ló sì ti ṣèlérí pé òun máa parí kíkọ́ ọjà náà láìpẹ́, àwọn sì ti mú u dá gbogbo àwọn tó ń ṣe kárà-kátà níbẹ̀ lójú pé kò sẹ́ni tí kò ní rí nǹkan gbà nínú ọjà náà.
Ó tún mẹ́nubà á pé àwọn máa parí ọjà náà láìpẹ́, àwọn kò ní í fi falẹ̀ rárá.
Ó dúpẹ́ lọ́wọ́ Ọlọ́run fún àsìkò náà, bẹ́ẹ̀ ló sì tún bá àwọn mọ̀lẹ́bí Ọ̀gbẹ́ni Augustine Arógundádé kẹ́dùn.
Lọ́nà mí ìn, ọmọ alága àná níjọba ìbílẹ̀ náà, ìyẹn Olóògbé Augustine Arógundádé; Adédèjì Arógundádé sọ pé òun dúpẹ́ pé bàbá òun kò farakó nínú ìwà ìbàjẹ́ tàbí ohun àbùkù kan tó máa ń sáábà ṣẹlẹ̀ sí àwọn olóṣèlú tí wọ́n wà lórí ipò.
Adédèjì sọ̀rọ̀ yìí níbi ayẹyẹ tí wọ́n ṣe fólóòògbé náà ní Abórù lọ́sẹ̀ tó kọjá yìí.
Ọmọkùnrin náà ní ikú bàbá òun mú kí òun barajẹ́ púpọ̀, ṣùgbọ́n ohun táwọn èèyàn ń sọ́ nípa olóògbé náà fihàn pé bàbá òun gbé ìgbé ayé tó dára.
Inú oṣù kẹfà tó kọjá yìí ni Olóògbé Augustine Arógundádé, tó jẹ́ alága káńsù náà tẹ́lẹ̀ jáde láyé.
Ohun tófin sì sọ ni pé, igbákejì rẹ̀ ló máa rọ́pò rẹ̀.
Ìjọba kò nífẹ̀ẹ́ síwà jìbìtì tí wọ́n ń ṣe fáwọn agbálẹ̀ ojú-títì – Ọdumboni
Láìpẹ́ yìí làwọn agbálẹ̀ ojú títì tí wọn ń ṣiṣẹ́ pẹ̀lú ajẹ LAWMA, ìyẹn àjọ kọ́lẹ̀-kódọ̀tí ìpínlẹ̀ Èkó fẹ̀hónú wọn hàn lórí owó oṣù tí wọn níjọba ń jẹ àwọn.
Adelé àjọ náà, Ọ̀gbẹ́ni Ibrahim Ọdumboni, bá àwọn oníròyìn sọ̀rọ̀ nípa ẹ̀sùn tí wọ́n fi kan àjọ náà.
Ohun tó bá àwọn oníròyìn sọ rèé, gẹ́gẹ́ bí OJÚOLÚWAKÒTÌMÍ OLÚṢÍNÀ ti kọ ọ́ sílẹ̀.
Wọ́n fẹ̀sùn kàn yín pé owó oṣù mẹ́fà le jẹ àwọn agbálẹ̀ ojù títí, ṣé bẹ́ẹ̀ ni?
Kò sóòótọ́ níbẹ̀, ayédèrú ìròyìn ni, irọ́ funfun báláú ni.
Ṣe la pín gbogbo àwọn ìjọba ìbílẹ̀ àti agbègbè ìdàgbàsókè táa ní l’Ékòó, lẹ́yin náà la tún pín káńsù kọ̀ọ̀kan sí ìsọ̀rí, ìsọ̀rí kọ̀ọ̀kan wáá ní aṣojú tàbí agbaṣẹ́ṣe tó ń bójútó wọn.
Àwọn agbaṣẹ́ṣe wọ̀nyí ló gba àwọn agbálẹ̀ ọ̀hún sẹ́nu iṣẹ́, iṣẹ́ tiwa ni láti bójútó iṣẹ́ gbogbo wọn.
Bákan náà la tún ṣàkíyèsí pé ojoojúmọ́ lówó àwọn agbaṣẹ́ṣe náà ń ga sí i, kò sì mú inú gómìnà dùn rárá, ni wọ́n bá ní ká ṣàyèwò ìwé owó gbogbo wọn.
Nítorí náà, iṣé tí gómìnà gbé lé wa lọ́wọ́ la bójútó.
Nígbà tí mo gbàṣẹ, oṣù méjì péré la ń jẹ, gómìnà fún wa lówó oṣù kan.
Ohun tí mo fẹ́ kí ẹ mọ̀ ni pé, ó níye tíjọba ṣètò láti máa san fún àwọn agbaṣẹ́ṣe yìí, bó bá jù bẹ́ẹ̀ lọ, a gbọdọ̀ jókòó mọ ìdí tó fi rí bẹ́ẹ̀.
Wọ́n fẹ̀sùn kàn yín pé ẹ ń dúnkookò mọ́ àwọn kan, ṣé bẹ́ẹ̀ ni?
Irọ́ funfun báláú níyẹn náà.
Lóòótọ́ nígbà tí mo bẹ̀rẹ̀ iṣẹ́, èmi náà mọ̀ pé kò lè rọrùn fún wa láti máa ṣe ohun táa ń ṣe tẹ́lẹ̀ ni LAWMA, kó le ṣiṣẹ́.
Gómìnà ló ní ká ṣàyẹ̀wò ìwé owó taa bá nílẹ̀.
Lẹ́yìn taa ṣàyẹ̀wò yìí la ṣàkíyèsí pé ọ̀pọ̀ àwọn agbaṣẹ́ṣe ni wọ́n kò sòótọ́ pẹ̀lú ìjọba, owó gọbọi ni wọ́n gbà lórúkọ àwọn òṣìṣẹ́ wọn, bẹ́ẹ̀ ni wọ́n tún ń gbowó fún àwọn tí kò ṣiṣẹ́, bẹ́ẹ̀ owó bíntí ni wọ́n ń fún àwọn òṣìṣẹ́ wọn.
Ẹgbẹ̀rún lọ́nà Ẹ̀ẹ́dẹ̀gbẹ̀ta náírà làwọn kan ń san, àwọn mí ìn ń san ẹgbẹ̀rún méjìlá, bẹ́ẹ̀ làwọn kan ń san ẹgbẹ̀rún mẹ́ẹ̀ẹ́dógún.
Bẹ́ẹ̀ ẹgbẹ̀rún mẹ́ẹ̀ẹ́dọ́gbọ̀n nìjọba ṣètò fún àwọn agbálẹ̀, tí àwọn alákòóso wọn ń gba ẹgbẹ̀rún lọ́nà ogójì náírà.
Ṣé ẹ rí i pé ìrẹ́jẹ ńlá nìyẹn.
Kódà nígbà táwọn ayẹ̀wé-owò dé Ìkòròdú, ọ̀pọ̀ àwọn tí wọ́n sọ fún wa pé wọ́n ń ṣiṣẹ́, tí wọ́n ń forúkọ wọn gba owó ni kò rí bẹ́ẹ̀.
Ọ̀kan nínú àwọn tọ́rọ̀ kàn yìí, Arábìnrin Ọlá William tí wọ́n ń pè ní Iron Lady tiẹ̀ sọ pé bí ẹni fẹ́ẹ́ gbẹ̀san lára òun ni nǹkan tí àjọ LAWMA fẹ́ẹ́ ṣe fóun, ṣé bẹ́ẹ̀ ni?
A ò lè máa tahùn pẹ̀lú obìnrin yìí nínú ìwé ìròyìn, ó jẹ́ ọ̀kan nínú àwọn taa gbé iṣẹ́ fún.
Kò sí ọ̀rọ̀ ẹ̀san kankan nínú ohun tó ń ṣẹlẹ̀ yìí o, àyẹ̀wò ìwé owó lásán ni, a fẹ́ẹ́ mọ bí iṣẹ́ ṣe ń lọ lájọ LAWMA ni.
Wọ́n lẹ́yin náà fẹ́ẹ́ pààrọ̀ aṣọ àwọn agbálẹ̀ ojú títì, kí lẹ rò débẹ̀?
Ọ̀kan lára àwọn àtúntò taa fẹ́ẹ́ mú bá àjọ LAWMA nìyẹn.
Aláwọ̀ ewé laa ń lò tẹ́lẹ̀, ṣùgbọ́n aláwọ̀ omi ọsàn ti iléèfowópamọ́ Sterling ṣètò fún wa yẹn dára púpọ̀.
Ó bá ìgbà mu, alápá kékeré yẹn kò dára tó.
Bákan náà la tún fẹ́ẹ́ gbógun ti àwọn tó ń lo aṣọ LAWMA láti hu ìwà ibi tàbí ṣiṣẹ́ tó lòdì sófin.
Láti àsìkò yìí lọ, orúkọ òṣìṣẹ́ máa wà lára yúnífọ́ọ̀mù rẹ̀, ká le bá ẹni bá ṣè wí.
Ẹ jẹ́ ká mọ díẹ̀ nípa yín?
Orúkọ mi ni Ibrahim Adéjùwọ́n Ọdúmboni, mo dúpẹ́ lọ́wọ́ Gómìnà Babájídé Sanwó-Olú tí wọn yàn mí sípò ọ̀gá àgbà àjọ LAWMA.
Mo kàwé káàkiri, mo sì tún ṣiṣẹ́ káàkiri, nílùú òyìnbó àti nílẹ̀ wa níbí.
ÌJÀM̀BÁ INÁ ÌJÚ: Àádọ́ta èèyàn farapa yánna-yànna; ṣọ́ọ̀ṣì kan, pẹ̀lú mọ́tò rẹpẹtẹ náà jọ́ná ráúráú
Àádọ́ta èèyàn ló farapa nínú ìjàm̀bá afẹ́fẹ́ gáàsì tó wáyé ní àgbègbè Ìjú níjọba ìbílẹ̀ Ìfàkọ̀ Ìjàyè lọ́ọ́sán òní, l’Ékòó.
Bẹ́ẹ̀ ni ṣọ́ọ̀ṣì kan, ilé méjì àti mọ́tò rẹpẹtẹ jọ́ná ráú ráú Bó tiẹ̀ jẹ́ pé ọgbọ̀n èèyàn làwọn òṣìṣẹ́ ìjọba sọ pé wọ́n farapa nínú ìjàm̀bá náà, wọ́n ní àwọn ọkùnrin tíye wọn jẹ́ ogún, àti obìnrin tíye wọ́n jẹ́ mẹ́wàá ni wọ́n farapa nínú ìjàm̀bá náà, ṣùgbọ́n ìwádìí fi yé wa pé àádọ́ta èèyàn ló faragbá nínú ìjàm̀bá náà, ṣùgbọ́n kò mú ẹ̀mí ẹnìkan lọ.
Nínú àtẹ̀jáde kan tí Ọ̀gbẹ́ni Nosa Okunbor, tó jẹ́ alukoro iléeṣẹ́ pàjáwìrì ìpínlẹ̀ Èkó, ló sọ̀rọ̀ náà di mímọ̀ fáwọn oníròyìn.
Láti Alágbádá ti gbòmìnira
Iléẹjọ́ gíga kan nípínlẹ̀ Èkó, ti pàṣẹ̀ pé kí wọ́n yọ̀ǹda gbajúmọ̀ pùròdúsà àwọn eléré, Àlàájì Lateef Alágbádá, kó máa lọ sílé rẹ̀ lálàáfíà.
Alágbádá ní àwọn ọlọ́pàá ọ̀tẹlẹ̀múyẹ́ ìlú òyìnbó, tí wọ́n ń pè ní Interpol fẹ́ẹ́ gbe lọ sílẹ̀ẹ̀ Amẹ́ríkà lórí ẹ̀sùn òògùn olóró tó ń ṣòwò rẹ̀, èyí tí wọ́n fi kàn án.
Alágbádá ni pùròdúsà tó ṣiṣẹ́ Olóògbé Àlàájì Àgbà, Síkírù Àyìndé Barrister, àtàwọn olórin ńlá ilẹ̀ wa nígbà kan rí.
Nínú ìdájọ́ iléẹjọ́ náà, tí Adájọ́ Sule Hassan darí ló pàṣẹ náà nínú ẹjọ́ tí Ọ̀mọ̀wé Babátúndé Òní, agbẹjọ́rò Alágbádá pé.
Adájọ́ Hassan ti kọ́kọ́ pàṣẹ pé kí àwọn ọlọ́pàá Interpol máa mú Alágbádá lọ sílẹ̀ẹ̀ Amẹ́ríkà kí wọ́n lọọ ṣèdájọ́ rẹ̀.
Èyí wáyé nínú oṣù karùn ún, ọdún 2020, ìyẹn oṣù tó kọjá.
Agbẹjọ́rò ìjọba ló gbé ẹjọ́ ọ̀hún wá síléẹjọ́.
Ẹjọ́ àwọn agbẹjọ́rò tó fẹ̀sùn kan Alágbádá tí adájọ́ gbọ́ lásìkò náà ló mú kí wọ́n pàṣẹ pé kí wọ́n máa gbé e lọ sí Amẹ́ríkà, kódà ọjọ́ mẹ́ẹ̀ẹ́dógún ni adájọ́ fúnjọba láti gbé ọkùnrin ọ̀hún lọ sí Amẹ́ríkà, ṣùgbọ́n èyí kò wáyé nítorí àrùn Kòrónà tó gba gbogbo agbayé kan.
Irú àkúfà wo rèé!
Àbúrò Òrìṣábùnmi náà tún kú lójijì
Janet Adémọ́lá, àbúrò Fọlákẹ́ Àrẹ̀mú, gbajúmọ̀ òṣèré tíátà táwọn èèyàn ń pè ní Òrìṣàbùnmi, ti jáde láyé.
Lọ́sẹ̀ tí ẹ̀gbọ́n rẹ̀, Òrìṣàbùnmi jáde láyé.
Ọjọ́rú, Wẹ́sde tó kọjá yìí ni Òrìṣábùnmi jáde láyé, lẹ́yìn tí ẹ̀gbọ́n rẹ̀ náà, Alàgbà Steve Òníṣọlá, kú lójijì lẹ́ni ọdún mọ́kànléláàdọ́rin.
Àná, ọjọ́ Sátidé ni Janet jáde láyé ní tiẹ̀.
Ọ̀rọ̀ ikú àwọn ọmọ ìyá yìí ló ti dá ẹ̀rù sínú ẹbí náà, tí wọ́n ń béèrè ohun tó lè fa ikú ọmọ ìyá mẹ́ta láàrín oṣù kan ṣoṣo, bẹ́ẹ̀ làwọn èèyàn náà ti ń sọ pé ikú àkúfà ni.
Ìbá dára kíjọba ṣètò ẹ̀yáwó fáwa iléèwé àdáni lásìkò yìí, nítọrí àwọn òṣìṣẹ́ wa  – Alàgbà Samuel Mare
Lára àwọn ọrọ̀-ajé tí àrùn Kòrónà yìí ṣàkóbá fún ni àwọn iléèwé àdáni, nítorí àwọn ọmọ kò lọ síléèwé bẹ́ẹ̀ làwọn tíṣà àtàwọn òṣìṣẹ́ wọn náà kò ṣiṣẹ́.
Àṣejèrè ti bá ọ̀kan nínú àwọn oníléèwé ọ̀hún, Alàgbà Samuel Mare, tí wọ́n jẹ́ olùdásílẹ̀ Mare Schools tó wà ní Alápẹ̀rẹ̀ ní Kétu l’Ékòó sọ̀rọ̀, láti mọ ìgbáradì wọn láti bẹ̀rẹ̀ iṣẹ́ àti bí wọn ṣe fẹ́ẹ́ kojú ìpèníjà tí àrùn náà mú wá, pàápàá jùlọ ohun tí ìjọba le ṣe láti ran àwọn iléèwé àdáni lọ́wọ́.
Ohun tí Alàgbà Samuel Mare bá SAM AKÍNRÓLÉ sọ rèé.
Báwo le ṣe bẹ̀rẹ̀ iléèwé yìí?
A ṣàkíyèsí pé orúkọ ṣe pàtàkì, a ò sì gbọdọ̀ mú ohun tí kò ní í ṣe pẹ̀lú ilẹ̀ òkèèrè.
Zenith International School la kọ́kọ́ pè é tẹ́lẹ̀, kó tóó di pé a mú èyí tí à ń jẹ́ lónìí, tíí ṣe Mare.
Yàtọ̀ sí èyí, a tún ṣàkíyèsí pé oríṣìí àwọn èèyàn mẹ́ta ló ń dá iléèwé sílẹ̀, ìpele kínní làwọn tí wọ́n fẹ́ẹ́ jẹun, àwọn kejì rí àlààfo kan, wọ́n sì fẹ́ẹ́ mú àlààfo yẹn kúrò, ìpele kẹta kò tiẹ̀ mọ nǹkan tí wọn ń pè níléèwé.
Ìpele kejì ni àwá wà, nítorí olùkọ́ ni wá.
Ohun to jẹ́ wa lógún ni bí a ṣe lè kọ́ àwọn ọmọ wa ni lẹ́kọ̀ọ́ tó yè kooro, tí yóò sọ wọ́n di ọmọlúàbí láwùjọ.
Èyí ló fà á táa fi ní àyè fáwọn ọmọ láti kékeré táà ń pè ní Creche títí dé ẹka girama.
Ìgbà wo lẹ bẹ̀rẹ̀?
Á ti tó ọdún méjìlélógún báyìí, a ò sì bẹ̀rẹ̀ nítorí ebi ń pa wá, ṣùgbọ́n nítorí a fẹ́ẹ́ kọ́ àwọn ọmọ tó ṣe é mú yangàn láwùjọ ni.
Kí lẹ ń ṣe láti mú kí àwọn ọmọléèwé yín gbáradì fún ìpèníjà ọjọ́ ọ̀la?
Ohun tó jẹ wá lógún ni bí a ṣe máa kọ́ àwọn ọmọ wa lọ́nà tí wọ́n á fi lè dojúkọ ohunkóhun tàbí ìpèníjà níbikíbi tí wọn bá wà lágbàáyé.
Fún àpẹẹrẹ, a láwọn ọmọ tí wọ́n kẹ́kọ̀ọ́jáde níbí; tí wọ́n ti wà nílùú òyìnbó, nítorí ẹ̀kọ́ tí a fún wọn níbí.
Lọ́dọ̀ tiwa níbí, kíláàsì tó bá yẹ kọ́mọ wà la máá fi sí, òbí kò lè sọ fún wa ibi tọ́mọ òun máa wà, ohun tí wọ́n ń ṣe nílùú òyìnbó nìyẹn.
A mọ kíláàsì tó yẹ kọ́mọ wà pẹ̀lú ọjọ́ orí ẹ̀.
Àwọn òbí won kò sì wá bá wa rí pé ohun táa ń kọ́ ọmọ wọn kò kájú ìwọ̀n, kò ṣẹlẹ̀ rí.
Ìdí ni pé a máa ń ronú ṣáájú àkókò ni.
Bákan náà ni wọ́n tún le ṣètò ẹ̀yáwó fún wa, owó tí kò ní èlé lórí ni ò, tí a máa san padà, àwọn nǹkan tí wọ́n le ṣe fún wa nìyẹn láti ràn wá lọ́wọ́, wọ́n le gba onídùúró o, kò burú.
Ju gbogbo ẹ̀ lọ, àwọn owó orí tí wọ́n ń gbà lọ́wọ́ wa, láti ìjọba àpapọ̀ títí dé káńsù, owó táwọn yẹn tiẹ̀ ń gbà lọ́wọ́ wa ti pọ̀ jù, ẹ jẹ́ kí wọ́n bá wa ṣiṣẹ́ lórí ẹ̀.
Àwọn nǹkan yẹn ń ba ọrọ̀-ajé jẹ́.
Ibo lorúkọ yẹn ti jáde wá?
Ohun mẹ́rin lorúkọ yìí dúró fún, Morals, ìyẹn ni Ìwà, Academic, ìyẹn ni ẹ̀kọ́ tí wọ́n wá kọ́ níbí, Reliability, ìfọkàntán àti Excellence, tó dúró fún Pípegedé.
Gbogbo ohun táa ń lò láti fi kọ́ àwọn ọmọ wa nìyẹn.
Ìgbàgbọ́ wa ni pé orúkọ ṣe pàtàkì nínú ohun gbogbo téèyàn bá ń ṣe, òhun ló fà á tí a fi mú orúkọ tí à ń lò.
Àwọn tó ń ba yín ṣiṣẹ́ pọ̀ níbí, àwọn òṣìṣẹ́ yín, àwọn náà wà nínú àwọn olùrànlọ́wọ́ yín, báwo nìtọ́jú wọn lásìkò yìí?
Kó tóó di àsìkò Kòrónà, kìí ṣohun kékeré láti ṣiṣẹ́ ọrọ̀-ajé nílùú wa yìí.
Wàhálà owó-orí oríṣìí tí wọ́n ń gbà, ìṣòro ohun amáyédẹrùn tó yẹ kíjọba pèsè, wàhálà àwọn ìjọba ìbílẹ̀ pẹ̀lú àwọn owó tí wọ́n ń gbà lóòrèkóòrè.
Ẹni bá máa daṣẹ́ sílẹ̀ nílùú wa yìí gbọdọ̀ múra sílẹ̀ fún àwọn ìpèníjà yìí kí iṣẹ́ yẹn le tẹ̀ síwájú.
Ṣùgbọ́n Kòrónà yìí tún jẹ́ kó pọ̀.
Ẹ̀yin náà mọ̀ pé kò sí àyè fún wa láti gbáradì nígbà tí kinní yìí ń bọ̀, ohun táa lérò ni pé ìjọba máa dìde láti ran gbogbo wa lọ́wọ́, pàápàá àwọn òṣìṣẹ́.
Mo lè fi gbogbo ẹnu sọ pé kò sẹ́ni tí kò gba owó oṣù nínú àwọn òṣìṣẹ́ wa, wọ́n gba ti oṣù kẹta, March, wọ́n sì tún gba ti oṣù kẹrin April náà, bó tiẹ̀ jẹ́ pé wọn ò ṣiṣẹ́ rárá, bákan náà la ń jíròrò lórí toṣù karùn-ún yìí náà.
Ọ̀pọ̀ àwọn òṣìṣẹ́ wa ló yà lẹ́nu nígbà tí wọ́n gba àláàtì owó oṣù lórí fóònù wọn.
Ọlọ́run ni o, kìí ṣe agbára wa, bó tiẹ̀ jẹ́ pé a ní í nípamọ́, a tún kà á sí pé a jọ ń gbé ògo iṣẹ́ wa ga ni, ẹnìkan kò le dà a ṣe.
Ètò ẹ̀kọ́ ayélujára, online class, tí ẹ ṣe fáwọn ọmọléèwé yín, ṣé ọ̀fẹ́ nìyẹn náà?
A ò gba owó lọ́wọ́ ẹnikẹ́ni, yàtọ̀ sí intanẹẹti tí àwọn òbí rà fún àwọn ọmọ wọn, kí wọn lè fi máa lo ẹ̀rọ kọ̀mpútà, ṣùgbọ́n àwa kò gba owó lọ́wọ́ ẹnìkan wọn, iṣẹ́ Ọlọ́run ni.
Àwọn kan ń gbà o, ṣùgbọ́n àwa kò gbà á lọ́wọ́ ẹnikẹ́ni.
Ǹjẹ́ kinní ọ̀hún ń ṣiṣẹ́?
Bẹ́ẹ̀ ni, nítorí àwọn òbí wọn máa ń béèrè ọ̀rọ̀ lọ́wọ́ wa, wọ́n máa pè wá, wọ́n á béèrè ohun tí kò yé wọn, àwọn nǹkan tí à ń gbọ́ látẹnu wọn fihàn pé ẹ̀kọ́ ayélujára yẹn ń ṣiṣẹ́ fún wọn.
Bí mo ṣe ń bá yín sọ̀rọ̀ yìí, bí a bá lò ju ìṣẹ́jú márùn lọ, àwọn òbí a bẹ̀rẹ̀ sí í pè mí pé àwọn kò rí tíṣà wọn kó bẹ̀rẹ̀ iṣẹ́.
Ǹjẹ́ ẹ tiẹ̀ ti múra tán láti bẹ̀rẹ̀ iṣẹ́, torí wọ́n ti fẹ́ ká ṣí àwọn iléèwé wa báyìí?
Ohun táa máa ṣe kò le yàtọ̀ sí ohun táa ṣe lásìkò Èbólà, ẹ rántí pé Èbólà gan an tún pààyàn ju Kòrónà yìí lọ.
Kíákíá ni tiẹ̀.
Àwa náà ti bẹ̀rẹ̀ iṣẹ́, pàápàá ni ti ọ̀rọ̀ ìfọwọ́ pẹ̀lú omi àti ọṣẹ.
Bẹ́ẹ̀ la sì ti ń ṣètò fún ká má súnmọ́ ara wa.
Kó tóó di àsìkò yìí gan an ló ti wà nínú èto wa pé káwọn ọmọ má pọ̀ nínú kíláàsì wa.
A tún ti ṣètò àyè sílẹ̀ fún àwọn tí kò sí àyè fún, ohun tí a kàn máa ṣe ni ká gba àwọn tíṣà sí i, ètò sì ti ǹ lọ lọ́wọ́ láti ṣe èyí.
A ò lè dín àwọn ọmọ kù, tíṣà la máa fi kún un.
Bẹ́ẹ̀ la sì tún máa sọ fún àwọn òbí pé kí wọ́n ṣètò ìbòmú àti ọṣẹ apakòkòrò fún àwọn ọmọ wa.
Gbogbo wa la níṣẹ́ lá ti ṣe.
Bẹ́ẹ̀ la sì tún ti ṣètò láti fi kún àwọn elétò ààbò àti àwọn alágbàtọ́ tí a lò.
Àwọn tí òbí wọn ti pàdánù iṣẹ́ wọn, ètò wo lẹ ní fún àwọn ọmọ wọn nípa owó iléèwé ní sísan?
Kó tóó di àsìkò yìí làwọn èèyàn ti ń pàdánù iṣẹ́ wọn.
Ẹni ba tí ń ṣiṣẹ́ lábẹ́ èèyàn, ohunkóhun ló le ṣẹlẹ̀ sí i nígbàkugbà, kódà àwọn obìnrin nígbà mí-ìn gan an a máa pàdánù ọkọ̀ wọn, tí wọn ò ní lágbára àti sanwó iléèwé.
Ṣùgbọ́n ẹni ba nílò ìrànlọ́wọ́ gbọdọ̀ jẹ́ káwọn èèyàn mọ̀ pé òun nílò ìrànlọ́wọ́, a ó le mọ̀ lọ́dọ̀ ẹni tí kò sọ fún wá, àwọn tó jẹ́ ká mọ̀ la máa ràn lọ́wọ́.
A ti ń ṣe é tẹ́lẹ̀, a ó sìì máa tẹ̀ síwájú, à ní àwọn tí ọmọ wọn ti ṣetán níbí ṣùgbọ́n tí wọn ṣì ń sanwó tí wọn jẹ sílẹ̀.
Àdéhùn àti àjọsọ gbọdọ̀ wà.
Kín ni ìmọ̀ràn yín fáwọn oníléèwé àdáni àtàwọn òbí?
Àwọn òbí gbọdọ̀ mọ pé kìí ṣe ọ̀fẹ́ làwọn ọmọ wọn máa kẹ́kọ̀ọ́, kò rí bẹ̀ẹ́ o.
A ní àwọn olùkọ́ àtàwọn òṣìṣẹ́ táa máa sanwó fún, pàápàá àwọn tó ń bá wa tọ́jú ọgbà yìí.
Iṣẹ́ kékeré kọ́ làwọn tó ń bá wa tọ́jú ọgbà yìí ń ṣe.
À ń bẹ̀jọba kí wọn ṣàánú àwa iléèwé àdáni.
Owó táa ń ná lórí iná, omi àti bẹ́ẹ̀ bẹ́ẹ̀ lọ kò rọrùn rárá.
Owó táa ń ná lórí jẹnẹrétọ̀, àti bẹ́ẹ̀ bẹ́ẹ̀ lọ.
Bíjọba bá le ràn wá lọ́wọ́, àwa náà a le ran ìjọba lọ́wọ́.
Kí àwọn iléèwé àdáni náà sì mọ̀ pé bí owó bá wà lápò wọn, kí wọn rántí pé kìí ṣe owó wọn ò, owó tí wọ́n máa ná lórí iléèwé wọn ni, nítorí ìgbà ẹ̀rùn le dé nígbàkúùgbà.
Owó kékeré kọ́ làwọn iléèwé àdáni ń ná, kíjọba ràn wá lọ́wọ́, kò burú tí wọ́n bá bá wa san owó oṣù fáwọn òṣìṣẹ́ wa.
Wọ́n mọ iye wa.
Bákan náà ni wọ́n tún le ṣètò ẹ̀yáwó fún wa, owó tí kò ní èlé lórí ni ò, tí a máa san padà, àwọn nǹkan tí wọ́n lè ṣe fún wa nìyẹn láti ràn wá lọ́wọ́, wọ́n le gba onídùúró o, kò burú.
Ju gbogbo ẹ̀ lọ, àwọn owó orí tí wọ́n ń gbà lọ́wọ́ wa, láti ìjọba àpapọ̀ títí dé káńsù, owó táwọn yẹn tiẹ̀ ń gbà lọ́wọ́ wa ti pọ̀ jù, ẹ jẹ́ kí wọ́n bá wa ṣiṣẹ́ lórí ẹ̀.
Àwọn nǹkan yẹn ń ba ọrọ̀-ajé jẹ́.
LAGFERRY gba àmì-ẹ̀yẹ iléèṣẹ́ tó dáńgájíá
Wọ́n ti fi àmì ẹ̀yẹ iléèṣẹ́ tó dáńgájíá dá iléèṣẹ́ ọkọ̀ ojú omi ìpínlè Èkó, èyí tí wọn ń pè ní Lagos State Ferry Services (LAGFERRY)lọ́lá.
Àwọ́ọ̀dù ọ̀hún ni wọ́n pè ní Lagos Panorama Sustainable Development Goals Distinguished Water Transportation Award 2020.
Ọ̀gá àgbà iléeṣẹ́ náà, Ọnarébù Abdoulbaq Ládi Balógun ló tẹ́wọ́ gba àmì-ẹ̀yẹ náà lórúkọ iléeṣẹ́ ọ̀hún ní olú iléeṣẹ́ wọn tó wà ní Mile 2, níbi tí wọ́n ti ń ṣe ètò ìdánilẹ́kọ̀ọ́ fáwọn òṣìṣẹ́ iléeṣẹ́ náà.
Olóòtú àgbà iléeṣẹ́ ìwé ìròyìn Lagos Panorama, Ọ̀gbẹ́ni Táyọ̀ Adérìnọ́lá, nígbà tó ń fún Balógun ní àwọ́ọ̀dù náà sọ pé ìgbìmọ̀ olóòtú ìwé ìròyìn orí ẹ̀rọ ayélujára náà rí akitiyan ọ̀gá àgbà LAGFERRY, àti iṣẹ́ takuntakun tí wọ́n ń ṣe láti gbe àwọn aráàlú Èkó láti ibì kan lọ síbi kejì, lórí omi, niléeṣẹ́ náà ṣe fún wọn láwọ́ọ́dù náà.
Adérìnọ́lá tún ní, àmì-ẹ̀yẹ ni yóò túbọ̀ ṣokùnfà ọ̀pọ̀lọpọ̀ ohun ìwúrí tó máa wáyé fún iléeṣẹ́ náà, nítorí iṣẹ́ ńlá tí wọ́n ń ṣe lẹ́ka ìgbokègbodò ọkọ̀, àti ní ẹsẹ̀ kùkú.
Ọ̀gbẹ́ni Adérìnọ́lá tó tún jẹ Ààrẹ ẹgbẹ́ àwọn oníròyìn ẹsẹ̀ kùkú, taa mọ̀ sí Community Media Practitioner Association of Nigeria (COMPASS) tún sọ pé bó tiẹ̀ jẹ́ pé ọdún tó kọjá ló yẹ kí ọ̀gá àgbà LAGFERRY ti gba àwọ́ọ̀dù náà, ṣùgbọ́n àrùn Kòrónà ẹlẹ́ẹ̀kejì tó ń jà lọ́wọ́ yìí, ló túbọ̀ fa kinní náà sẹ́yìn.
Nínú ọ̀rọ̀ ẹ̀, Ọnarébù Balógun sọ pé kò mọ́ òun lára láti máa fọn fèrè ara òun, ṣùgbọ́n ó dúpẹ́ lọ́wọ́ Ọlọ́run fún àmì ẹ̀yẹ náà.
Ó lóun kò kọyán àwọ́ọ̀dù náà kéré rárá, ṣùgbọ́n ohun tó túnmọ̀ sí ni pé a níláti tẹpá mọ́ṣẹ́ tí Gómìnà Babájídé Sanwó-Olú gbé léwọn lọ́wọ́ lọ́tun, láti máa gba àwọn olùgbé Èkó láti ibì kan lọ sí ibòmí lórí omi.
Ó fi àmì ẹ̀yẹ náà sórí Gómìnà Sanwó-Olú fún akitiyan wọn, àti iṣẹ́ takun takun tí wọ́n ṣe látí mú kí ìlú Èkó tẹ̀ síwájú, pàápàá pẹ̀lú àwọn onírúurú ìpèníjà tí wọn ní lọ́dún tó kọjá.
Ìbò Ààrẹ 2023: Àwọn Hausa bẹ̀rẹ̀ ìpolongo f’Áṣíwájú l’Àbújá
Sinmisólá Àjàdí àti Sam Akinrole
Ẹgbẹ́ kan tí wọ́n pe ara wọn ní BAT 23, ti bẹ̀rẹ̀ ètò ìpolongo fún Aṣíwájú Bọ́lá Tinúbú.
Ìlú Àbújá lẹgbẹ́ náà làwọn ti fẹ́ẹ́ bẹ̀rẹ̀ ìpolongo náà láti kéde fún gbogbo èèyàn pé adarí ẹgbẹ́ òṣèlú APC náà, Bọ́lá Tinúbú, ló yẹ láti dupò ààrẹ lọ́dún 2023.
Ìròyìn tó ń jà ràiǹràiǹ nígbooro ni pé Aṣíwájú wà nínú àwọn tí wọ́n nífẹ̀ẹ́ àti dupò ààrẹ lọ́dún 2023, lábẹ́ ẹgbẹ́ òṣèlú APC.
Alákòóso ẹgbẹ́ náà, Umar Inusa, sọ nígbà tó ń ṣèfilọ́lẹ̀ ẹgbẹ́ náà pé káàkiri ìpínlẹ̀ mẹ́rìndínlógójì àti Àbújá ni wọ́n ti yan àwọn ọmọ ẹgbẹ́ náà.
Inusa lóhun tẹ́gbẹ́ náà fẹ́ẹ́ ṣe ni láti gbé e sáwọn aráàlú létí ìdí tí wọ́n fi níláti dìbò ààrẹ fún Tinúbú lọ́dún 2023.
Ó ní, èèyàn tó lọ́pọlọ pàápàá nínú òṣèlù ni Tinúbú, ẹni tó sì tọ́ sí láti gbàjọba lọ́wọ́ Ààrẹ Muhammadu Buhari lọ́dún 2023 nìyẹn.
“Olóṣèlú tó máa ń pa nǹkan dà sí rere ni, ohun tó bá ti dòkú, bẹ́ẹ bá gbé e lé e lọ́wọ́, yóò sọ ọ́ di ààyè, bó ti ń ṣe nìyẹn.
Nígbà tó ṣe gómìnà Èkó lọ́dún náà lọ́hùn ún, ṣé ẹ ri bó ṣe ń san owó oṣù àwọn òṣìṣẹ́ lóòrèkóòrè, tó sì tún ń ṣe àwọn iṣẹ́ àkànṣe, èyí kò sì dá ìrànlọ́wọ́ tó ń ṣe fáwọn èèyàn dúró.
Bí ó bá le ṣerú nǹkan bẹ́ẹ̀ l’Ékòó, tí a ò sì gbọ́ pé Èkó rẹ̀yìn nínú ètò ọrọ̀ ajé, bí a bá gbé gbogbo orílẹ̀-èdè Nàíjíríà lé e lọ́wọ́, kò béwu dé, torí yóò ṣètò ọrọ̀ ajé wa dáadáa.
Gbénga Káká ní àsìkò kò tí ì tó …
Ṣùgbọ́n igbákejì gómìnà àná nìpínlẹ̀ Ògùn, tó tún jẹ́ ọ̀kan nínú àwọn àgbà olóṣèlú ilẹ̀ wa, Sẹ́nétọ̀ Gbénga Káká náà sọ ní tiẹ̀ pé àsìkò kò tí ì tó láti máa sọ̀rọ̀ òṣèlù ọdún 2023 rara, ó ní ohun tó ṣe kòkò lásìkò yìí ni bíjọba ṣe máa gbájúmọ́ ohun tí wọ́n ń ṣe lọ́wọ́, pàápàá ohun tó le mú ìgbáyédẹrùn fáwọn aráàlú.
Gbénga Káká sọ̀rọ̀ yìí nígba tó ń bá àwọn oníròyìn sọ̀rọ̀ lóko rẹ̀ láìpẹ́ yìí.
Nígbà tí àwọn oníròyìn bi í léèrè pé kí ló rí sọ sí oríṣìíríṣìí kùrùkẹrẹ tó ń lọ láàrín àwọn olóṣèlú láti gbapò lọ́wọ́ Buhari lọ́dún 2023, tí àwọn ará apá òkè ọya àtàwọn ilẹ̀ Yorùbá àtilẹ̀ Íbò náà ń fà á mọ́ra wọn lọ́wọ́ pé àwọn ni ipò ààrẹ náà tọ́ sí, sẹ́nétọ̀ náà ní àsìkò kò tí ì tó láti sọ ohun kàn nípa ẹni tí ipò ààrẹ tọ́ sí báyìí.
Káká ní, bó tiẹ̀ jẹ́ pé kò sí nínú òfin ilẹ̀ wa pé wọ́n gbọ́dọ̀ máa pín ìjọba láàrin ẹ̀yà kan àti ẹ̀yà kejì, ṣùgbọ́n ó wà bíi àdéhùn láàrín àwọn ọmọ ẹgbẹ́ òṣèlú APC lásìkò tí wọ́n dá ẹgbẹ́ náà sílẹ̀.
Síbẹ̀ náà, ipò ààrẹ kìí ṣe láàrin ẹ̀yà kan sí ẹ̀yà kejì.
Ní tèmi o, ọ̀rọ̀ ipò ààrẹ ọdún 2023 sì pẹ́, yálà ká máa gbà á bí ẹní gba igbá ọtí, ohun tó yẹ kó jẹ wá lógún ni bí orílẹ̀-èdè wa ṣe máa lọ síwájú, nígbà tí àsìkò bá tó, àwọn tí ọ̀rọ̀ náà bá kàn, wọ́n á jáde wá, ìgbà náà la ó tóó lè sọ ẹni tí ipò náà kàn, ṣùgbọ́n bí ẹgbẹ́ bá wáá sọ pé kò ní rí bẹ́ẹ̀ a jẹ́ pé àwọn tọ́rọ̀ kàn lè gba ẹgbẹ́ òṣèlú mí ìn tó bá wù wọ́n lọ.
ENDSARS: Mákindé àtàwọn gómìnà ilẹ̀ Yorùbá balẹ̀ s’Ékòó
Gómìnà Káyọ̀dé Fáyẹmí ti ìpínlẹ̀ Èkìtì; Gómìnà Rótìmí Akérédolú; pẹ̀lú Gómìnà Ṣèyí Mákindé; àtàwọn mínísítà ilẹ̀ wa, tí wọ́n jẹ́ ọmọ ilẹ̀ Yorùbá, Babátúndé Fáṣọlá, Rauf Arẹ́gbẹ́ṣọlá pẹ̀lú Ọlọ́runníḿbẹ Mámowórá ni wọ́n wá ṣe ìkínni ìbánikẹ́dùn sí Gómìnà Babájídé Sanwó-Olú, lónìí ọjọ́ Àìkú, Sánńdè.
Àwọn gómìnà àti mínísítà ilẹ̀ wa náà, ni wọ́n péjọ sí ilé gómìnà Èkó tó wà ní Màrínà l’Ékòó láàárọ̀ ọjọ́ Sánńdè, tí wọ́n sì lọọ ṣàbẹ̀wò sí àwọn dúkìá àti ilẹ̀ tí àwọn jàǹdùkú bàjẹ́.
Ẹ̀kúnrẹ́rẹ́ ìròyìn náà ń bọ̀ lọ́nà….
Àjọ LESTF ṣetán láti ran àwọn aráàlú lọ́wọ́ – Abísóyè
Ìjọba Gómìnà Babájídé Sanwó-Olú ti ṣetán àti yá àwọn oníṣẹ́ ọwọ́ àti oníṣòwò tí àwọn jàǹdùkú dáná sun tàbí ba dúkìá àti ọrọ̀ ajé wọn jẹ́ nínú làásìgbò tó ṣẹlẹ̀ lẹ́yìn tí ìwọ́de àwọn tó ń gbógun ti ọlọ́pàá SARS láìpẹ́ yìí.
Abilékọ Tẹjúmọ́lá Abísóyè tó jẹ́ akọ̀wé ìṣàkóso ni àjọ tó ń yá àwọn aráàlú lówó nìpínlẹ̀ Èkó, táa mọ̀ sí Lagos State Employment Trust Fund, LESTF, ló sọ̀rọ̀ yìí di mímọ̀ nígbà tó ń bá àwọn oníròyìn sọ̀rọ̀ láìpẹ́ yìí l’Ékòó.
Obìnrin náà sọ pé ìwé ìpè tó lé lẹ́gbẹ̀rún méjì níléeṣẹ́ òun ti gbà lẹ́yìn rògbòdìyàn náà, àyẹ̀wò sì tì n lọ́ lọ́wọ́ láti wá ojúùtú sí ìbéèrè àwọn èèyàn náà, láti mọ bí ṣọ́ọ̀bù wọn, tàbí dúkìá wọn ṣe bàjẹ́ tó.
Bákan náà ló sọ pé ohun tó hàn gbangba ni pé yóò lé lẹ́gbẹ̀rún méjì èèyàn tí wọ́n máa pàdánù iṣẹ́ wọn lásìkò yìí nítorí àdánù ńlá tó ṣẹlẹ̀ bí àwọn jàǹdùkú ti ba ọ̀pọ̀ dúkìá jẹ́ nípínlẹ̀ Èkó.
“Ọ̀pọ̀lọpọ̀ ìwé la ti ń gbà lọ́dọ̀ àwọn aráàlú tí wọ́n ń béèrè ìrànlọ́wọ́ wa, àwa náà sì ti ṣetán, àjọ LESTF ti ṣetán láti ràn wọ́n lọ́wọ́, ohun táa sì fẹ́ẹ́ ṣe ni pé ká rán àwọn èèyàn lọ síbi tí àwọn èèyàn ti pàdánù dúkìá tàbí ṣọ́ọ̀bù wọn, tàbí àwọn tí rògbòdìyàn ti ṣèjàm̀bá fún, irú àwọn èèyàn yìí la máa ṣàyẹ̀wò ohun tí wọ́n ló bàjẹ́.
“Ìdí ni pé a gbọdọ̀ mọ̀ bóyá lóòótọ́ làwọn dúkìá wọ̀nyẹn bàjẹ́, nítorí ẹlòmíì le ní ẹgbẹ̀rún mẹ́wàá ní kà yà òun, kíye tó nílò láti tún ọrọ̀ ajé rẹ̀ ṣe má ju ẹgbẹ̀rún kan lo, nítorí kí owó náà ba à le kárí, a máa lọ sọ́dọ̀ àwọn tí wọ́n ní ká ran àwọn lọ́wọ́ yẹn, a máa ṣàyẹ̀wò tó péye fún wọn.
“Kìí ṣe bẹ́ẹ̀ nìkan, àwọn aláàdúgbò náà tún máa ràn wá lọ́wọ́, láti mọ̀ bóyá rògbòdìyàn yẹn ló ba ṣọ́ọ̀bù wọn tàbí ọjà wọn jẹ́, a mọ̀ pé ọ̀pọ̀ èèyàn ní kinní náà kóbá, ṣùgbọ́n a níláti mọ àwọn tí kinní ọ̀hún kọlù gan an, nítorí náà àyẹ̀wò tó péye maa wà.
Nígbà tó ń sọ̀rọ̀ nípa ibi tí àjọ rẹ̀ ti fẹ́ẹ́ rí owó tí wọ́n máa fún aráàlú, obìnrin náà ni Gómìnà Babájídé Sanwó-Olú ti ṣètò owó láti ran àwọn tí ọ̀rọ̀ náà kàn lọ́wọ́, bẹ́ẹ̀ ló sì tún sọ pé àwọn tí ń ṣèpàdé pẹ̀lú àwọn iléeṣẹ́ ńlá ńlá pàápàá àwọn báǹkì láti ràn wọ́n lọ́wọ́ kí wọ́n lè rí owó tó tó fún àwọn aráàlú tí rògbòdìyàn náà ṣèjàm̀bá fún.
Kò ṣàì mẹ́nubà á pé àwọn iléeṣẹ́ ilẹ̀ òkèèrè tí wọ́n ń máa ń ran àwọn aráàlú lọ́wọ́ náà wà nínú àwọn tí àjọ náà máa ké sí pé kí wọ́n ran àwọn lọ́wọ́, lára wọn náà ni iléeṣẹ́ kan tí wọ́n ń pè ní flutterwave, iléeṣẹ́ yìí ló bá àwọn ọ̀dọ́ tí wọ́n ń ṣèwọ́de kówó jọ, owó náà ni wọ́n lò fún gbogbo ètò tí wọ́n ṣe fún ìwóde náà, iléeṣẹ́ yìí ní Abísóyè sọ pé àwọn máa ké sí fún ìrànlọ́wọ́.
Gàmbàrí àtàwọn mínísítà ṣàbẹ̀wò sílé Tinúbú
Àwọn aṣojú Ààrẹ Muhammadu Buhari ti ṣàbẹ̀wò sílé Aṣíwájú Bọ́lá Tinúbú.
Ilé rẹ̀ tó wà ní Bourdillon ní Ìkòyì l’Ékòó ni wọ́n ti lọọ bá a.
Adarí àwọn òṣìṣẹ́ Ààrẹ Muhammadu Buhari; Ọ̀jọ̀gbọ́n Ibrahim Agboọlá Gàmbàrí ló ṣáájú ikọ̀ náà tí àwọn mínísítà tó jẹ́ ọmọ ilẹ̀ Yorùbá náà wà níbẹ̀.
Ohun táa gbọ́ ni pé àwọn aṣojú náà lọọ ṣe ìkíni ìbánikẹ́dùn sí Tinubu, nítorí àwọn àjálù àti iléeṣẹ́ rẹ̀ táwọn jàǹdùkú bà jẹ́ lásìkò ìwọ́de ENDSARS.
Lẹ́yìn tí àwọn ikọ̀ náà parí ìpàdé wọn pẹ̀lú àwọn ọba alayé ilẹ̀ Yorùbá, àti àwọn gómìnà ilẹ̀ Yorùbá ni wọ́n gba ilé àgbà olóṣèlú náà lọ.
Títí di bí a ti ń kọ ìròyìn yìí, a ò tí ì rẹ́ni sọ pàtó ohun tó ṣẹlẹ̀ nínú ìpàdé náà fún wa, ju pé wọ́n wáá kí Tinúbú.
Ìbò Ààrẹ Amẹ́ríkà: Nítorí Trump, àwọn ọmọ Nàíjíríà bẹ̀rẹ̀ àdúrà àtààwẹ̀
Ojúolúwakòtìmí Olúsínà
Lóòótó inú òsè yìí gan an ni ìdìbò náà máa wáyé, ó ti fẹ́ẹ̀ lé lọ́sẹ̀ kan tí wọ́n ti bẹ̀rẹ̀ sí í dìbò, ètò ìdìbò tiwọn yàtò sí tiwa ní Nàíjíríà níbí, ìdí sì ni pé wọ́n pọ̀ gan an, wón pọ̀ jù wá lọ níbí.
Àwon tó mọ Améríkà dáadáa máa sọ fún yín pé ìlú tó tóbi gan an ni.
Ọdún mẹ́rin mẹ́rin bíi tiwa làwon Améríkà máa ń lọọ dìbò fún Ààrẹ won, kìí ṣe àwon méjì nìkan ló ń dupò náà, sùgbón Donald Trump àti Joe Biden, tẹgbẹ́ Repblican and Democratic méjèèjì yí ni wón ń kojú ara won.
Ọdún tó ń bọ̀ ni wón sì maa ṣèbúra fún ẹni tó bá wọlé ìbò náà.
Ọjọ́ kẹrin, oṣù kọkànlá lètò ìdìbò wọn máa wáyé, ìyen ni pé inú ọ̀sẹ̀ yìí́ gan an ni, ṣùgbọ́n wọ́n ti kọ́kọ́ dìbò láwon ibì kan, yóò sì fẹ́ẹ́ tó ọjọ́ méjì sí mẹ́ta kí èsì ìbò náà tóó jáde fún gbogbo àwon omo ilẹ̀ Amẹ́ríká.
Ṣùgbọ́n ìròyìn tó ń tẹ Àṣejèrè lọ́wọ́ báyìí ni pé Ààre Donald Trump ló sì ń gbègbá oroke lọ́wọ́, wọ́n ní ọkùnrin ọmọ ẹgbẹ́ Republic náà ló sì ń léwájú, bó tiè jẹ́ pé ọ̀pọ̀ àwon èèyàn dúdú kò fẹ́ràn rẹ̀.
Ohun tó mú káwon omo Nàíjíríà káàkiri àgbáyé, pàápàá àwon tó wà lọ́hùn ún àtàwon tí wọ́n fẹ́ẹ́ lọ síbẹ̀ ń gbàdúrà gidigidi pé kí okùnrin Trump má wolé ìbò náà rárá.
Kìí ṣe àsírí pé Trump kò fẹ́ràn àwọn èèyàn dúdú, bó tiè jé pé àwon alátìleyìn rẹ̀, àtàwọn òṣìṣé rẹ̀ ń sọ pé àhesọ lásán ni, àti pé àwon èèyàn dúdú wà nínú ìjọba rẹ̀, ṣùgbọ́n àwon ìgbésè kan tí Ààrẹ Trump gbé tó tako àti tètè gba fisà fún àwon ọmọ Nàíjíríà àti bó ṣe gbégi dínà bí àwon ọmọ ilẹ̀ wa ṣe le tètè wọ Amẹ́ríkà ló ń bí àwon ọmọ ilẹ̀ wa nínú.
Kò sẹ́ni tẹ́ẹ máa bi nínú wọn tí kò ní í sọ fún yín pé àwon kò fẹ́ kí Trump wolé rárá, wọ́n ní ó tẹ́ àwon lọ́rùn kí Joe Biden tó jé ọmọ ẹgbẹ́ Democratic wọlé, nítorí àwon èèyàn tó wà lẹ́yìn rẹ̀, àwon bíi Hillary Clinton àti Ààrẹ ànà Barak Obama.
Ṣùgbọ́n bí nǹkan ṣe ń lọ yìí, ó dájú pé Biden ló wọlé ìbò náà, bó tiẹ̀ jẹ́ pé ọ̀sẹ̀ yíí náà ní gbogbo èsì máa jáde.
Lọ́rọ̀ kan sá, àwọn ọmọ Nàíjíríà ti wọlé àdúrà lọ, pàápàá àwọn tí Trump ti gbégi dínà àti gba físà wọn.
‘Nítorí ààfin ọba táwọn jàǹdùkú kọlù, a gbọdọ̀ ṣètùtù láti pẹ̀tù sáwọn aláálẹ̀ kíá’
Gbogbo àwọn olóyè àti oníṣẹ̀ṣe nílùú Èkó gbọdọ̀ bẹ̀rẹ̀ ètùtù láti rawọ́ ẹ̀bẹ̀ àti láti pẹ̀tù sí àwọn aláálẹ̀ nínú, pàápàá nítorí ìwà àbùkù àti àfojúdi tàwọn jàǹdùkú kan gùnlé nípa bí wọn ṣe yawọ́ ààfin Ọba Èkó tí wọ́n ba ọ̀pọ̀ nǹkan ìṣẹ̀m̀báyé ààfin ọ̀hún jẹ́.
Ẹgbẹ́ àwọn ọmọ Èkó tí a mọ̀ sí Association of Lagos State Indigenes, (ALSI), ló sọ̀rọ̀ yìí di mímọ̀ nínú àtẹ̀jáde kan tí wọn fí ṣọwọ́ síléeṣẹ́ Àṣejèrè lánàá, ọjọ́ Ẹtì, Fráìde.
Lára àwọn tó fọwọ́ síìwé ọ̀hún ní Àlàájì J.
Sanuth; Onímọ̀-Ẹ̀rọ Adémọ́lá Àjàó, àti Onímọ̀-Ẹ̀rọ Láyí Àjàyí-Bembe.
Láìpẹ́ yìí làwọn jàǹdùkú yabo ààfín Ọba Èkó, Rliwanu Oṣùalálé Akiolú tó wà ní Ìga Ìdúngánrán.
Ọ̀pọ̀ àwọn nǹkan ìṣẹ̀m̀báyé ni wọ́n kó lọ, nínú rẹ̀ ni ọ̀pà àṣẹ kábíyèsí táwọn ọ̀dọ́ ọ̀hún jí gbé.
Bẹ́ẹ̀ ni wọ́n sì tún ba ọ̀pọ̀lọpọ̀ nǹkan jẹ́ nínú ààfin náà.
Yàtọ̀ sí ààfin ìṣẹ̀m̀báyé táwọn ọ̀dọ́ yìí yawọ̀, iléẹjọ́ tó ti wà ní Ìsàlẹ̀ Èkó láti ọjọ́ tó ti pẹ́ làwọn ọ̀dọ́ náà tún dáná sun, tó jóná ráúráú.
Èyí ló mú kí àwọn ọmọ ẹgbẹ́ Èkó yìí rọ àwọn olóyè oníṣẹ̀ṣẹ pé kí wọ́n bẹ̀rẹ̀ ètùtù láti pẹ̀tù sáwọn aláálẹ̀ nínú, kí ìbínú wọn má ṣe wá sórí ìlú Èkó nítorí ìwà àfojúdi tí àwọn èèyàn náà hù lásìkò náà.
Bákan náà lẹgbẹ́ ọ̀hún tún rọ àwọn ọmọbíbí ìlú Èkó kí wọ́n fọwọ́sowọ́pọ̀ láti tún ìlú Èkó kọ́, kí ilé náà baà le dùn ún gbé fún gbogbo ọmọ Yorùbá, pàápàá àwọn ọmọ Èkó.
Bẹ́ẹ̀ ni wọ́n sì tún bẹ àwọn olùgbé Èkó pé kí wọ́n sowọ́pọ̀ pẹ̀lú ìgbìmọ̀ tíjọba gbé kalẹ̀ láti ṣèwádìí ìṣẹ̀lẹ̀ burúkú náà.
Ẹgbẹ́ yìí tún rọ àwọn olùgbé Èkó tí àwọn ìwé tó leè ran ìjọba lọ́wọ́ láti ṣàtúnṣe àwọn ibi tó jóná, pé kí wọ́n mú ìwé náà síta, nítorí àwọn nǹkan tí wọ́n lé lo láti ṣàtúnṣe àwọn ilé ìṣẹ̀m̀báyé náà nìyẹn.
Ṣùgbọ́n o, ẹgbẹ́ yìí ní kíjọba tètè ṣe ohun tí àwọn ọ̀dọ́ náà ń béèrè lọ́wọ́ wọn, nítorí ohun tó le tètè mú kí àlááfíà jọba nílẹ̀ wa nìyí.
“Àmu nìlúú Èkó, gbogbo èèyàn káàkiri àgbáyé ni wọ́n ń mu níbẹ̀, nítorí náà a gbọdọ̀ fọwọ́sowọ́pọ̀ láti tún un ṣe, a kẹ́dùn pẹ̀lú àwọn tó pàdánù ẹ̀mí àti dúkìá, ṣùgbọ́n àsìkò ti tó fún wa láti tún ìlú náà ṣe.
Ó ṣẹlẹ̀!
Dangote gbé ọ̀rẹ́bìnrin-àtijọ́ lọ síléẹjọ́
Pàràkòyí oníṣòwò ilẹ̀ wa nnì, Aliko Dangote ti gbé ọ̀rẹ́bìnrin rẹ̀ àtijọ́, Autumn Spikes lọ síléẹjọ́ nílẹ̀ Amẹ́ríkà, nítorí àwọn àwòrán kan tí ọmọbìnrin náà jù sórí ẹ̀rọ ayélujára láìpẹ́ yìí, èyí tí kò dùn mọ́ ọn nínú.
Ìròyìn tí Àṣejèrè gbọ́ ni pé ṣe ni ọmọbìnrin yìí gbé fọ́nrán kan níbi tí òun àti Dangote tí ń gbádùn ara wọn, sórí ẹ̀rọ ayélujára.
Nínú fọ́nrán náà, ni wọ́n ti ń bá ara wọn ṣeré ìfẹ́ lórí bẹ́ẹ̀dì, tí ọmọbìnrin ará ilẹ̀ Amẹ́ríká náà sì ń fi fóònù rẹ̀ ṣeré.
Bákan náà ló tún gbé àwọn àwòrán Dangote síta, níbi tí ó ti ń sọ̀kalẹ̀ nínú yàrá ìkọ̀kọ̀ tí kò yẹ kẹ́nìkan ri rárá, bó tiẹ̀ jẹ́ pé gbogbo àwọn àwòrán yìí lọmọbìnrin ọ̀hún padà kó kúrò lórí ẹ̀rọ ayélujára rẹ̀.
Ṣùgbọ́n, ọ̀rọ̀ náà kò dùn mọ́ Dangote nínú, ó ti wọ́ ọ̀rẹ́bìnrin rẹ̀ yìí lọ sí kóòtù, nílùú Florida, tó wà nílẹ̀ Amẹ́ríkà, ó sì ní kí iléẹjọ́ gba ẹgbẹ̀rún lọ́nà ọgbọ̀n fóun lọ́wọ́ ọmọbìnrin náà torí àwọn àwòrán òun tó gbé síta, èyí tó ti mú ìpalára wá fóun.
Autumn, ìyẹn ọmọbìnrin gan an ló sọ̀rọ̀ náà síta fáwọn aráyé gbọ́, ó ní, Dangote ti gbé òun lọ síléẹjọ́, torí ó fẹ́ẹ́ pa òun lẹ́nu mọ́, kò sì le ṣe bẹ́ẹ̀, torí òun nífẹ̀ ẹ́ ni.
Ó ní, ó ti lé lọ́dún mẹ́sàn-án báyìí tóun àtiẹ̀ ti ń jọ ń wọlé wọ̀de.
Kò sẹ́ni tó lè sọ pé òun mọ nǹkan nípa ìgbésí ayé Ọ̀gbẹ́ni Dangote ń gbé, ọkùnrin náà kìí bá àwọn oníròyìn sọ̀rọ̀ àṣírí tàbí ọ̀rọ̀ ìfẹ́ rẹ̀ pẹ̀lú àwọn obìnrin rárá, bó tiẹ̀ jẹ́ pé ó láwọn obìnrin tí wọ́n ti bímọ fún un.
A fẹ́ kíjọba Èkó pèsè ọjà ta ó tii máa ta nǹkan oko lẹ́ẹ̀kan lọ́sẹ̀ – Ọ̀túnba Fẹ́mi Òkè
Ọ̀túnba Fẹ́mi Òkè ni alága ẹgbẹ́ àwọn àgbẹ̀ tó wà nílẹ̀ wa, ẹka tìpínlẹ̀ Èkó, èyí tí wọ́n pè ní All Farmers’ Association of Nigeria, AFAN.
Àgbẹ̀ ni wọ́n, pákí ni wọ́n ń gbìn.
Ó ti lé lọ́dún méjìdínlógún tí wọ́n ti wà lẹ́nu iṣẹ́ náà, ṣùgbọ́n láìpẹ́ yìí ni wọ́n ba ikọ̀ ÀṢEJÈRÈ sọ̀rọ̀ nípa ohun tí ẹgbẹ́ wọn dá lé lórí, ohun tí wọ́n ń ṣe, ìrètí wọn lọ́dọ̀ ìjọba àti àwọn aráàlú, bẹ́ẹ̀ ni wọ́n sì tún bá wa sọ àwọn ìpèníjà wọn.
Ohun tí wọ́n bá Ojuolúwakòtìmí Olúṣínà sọ rèé: Ẹ jẹ́ ká mọ díẹ̀ nípa yín?
Orúkọ mi ni Ọ̀túnba Fẹ́mi Òkè, alága ẹgbẹ́ àwọn àgbẹ̀, All Farmers’ Association of Nigeria, AFAN.
Ẹgbẹ́ yìí jẹ́ agbòòrùn fún gbogbo àwọn àgbẹ̀ kéréje-kéréje tó ní i ṣe pẹ̀lú iṣẹ́ ọ̀gbìn àti ọ̀sìn.
Àwọn ẹgbẹ́ bíi àádọ́ta ló wà nínú ẹ̀, àwọn tó ń tajà náà wà nínú wa, ìyẹn àwọn mákẹ́tà, àwọn tó ń ṣe oúnjẹ àdìyẹ náà wà nínú wa, gbogbo wọn náà ló lẹ́gbẹ́ tiwọn.
Ìgbà wo lẹgbẹ́ yìí ti wà?
Ẹgbẹ́ náà ti wà tipẹ́, kí Ààrẹ àná, Olóyè Olúṣẹ́gun Ọbásanjọ́ tóo dé orí àlééfà lọ́dún 1999, àwọn Hausa ń ṣe tiwọn lọ́tọ̀ lásìkò náà, bẹ́ẹ̀ náà ni Íbò ń ṣe tiwọn lọ́tọ̀, ṣùgbọ́n nítorí pé àgbẹ̀ ni bàbá Ọbásanjọ́, ni wọ́n ṣe pe gbogbo wa papọ̀, tó di pé à ń ṣe é papọ̀.
Kò sípìńlẹ̀ tí ẹ máa dé tí ẹ ò ní í bá ẹgbẹ́ yìí níbẹ̀.
Ìgbàgbọ́ àwọn ọ̀pọ̀ èèyàn ni pé iṣẹ́ àgbẹ̀ kò fi bẹ́ẹ̀ fẹsẹ̀ múlẹ̀ nílẹ̀ Yorùbá mọ́ bíi tayé àtijọ́, wọ́n gbà pé àwọn ará òkè ọya ń ṣe iṣẹ́ àgbẹ̀ jù wá lọ.
Ṣé bẹ́ẹ̀ ni?
Nísàlẹ̀ níbí, a ò kọbi ara sọ́rọ̀ àgbẹ̀ bíi tòkè ọya, bí ilẹ̀ wọn ṣe jẹ́ pápá tó, wọ́n máa ń rí ajílẹ̀ gbà, ìjọba wọn náà mú ǹnkan oko ní òkúnkúndùn ju àwa táa wà nísàlẹ̀ níbí lọ, ṣùgbọ́n nítorí ọ̀rọ̀ epo rọ̀bì ti ń jà wa kulẹ̀ la ṣe wá ń dìde sí i báyìí, òhun ló fà á tó fi jẹ́ pé bí àwọn Hausa kò bá kó nǹkan wá sọ́dọ̀ wa, ariwo máa ń pọ̀.
Ṣùgbọ́n a dúpẹ́ pé àwa náà ti ń jí báyìí, ṣùgbọ́n ọ̀dọ̀ wa ni adìye wà, òòrùn àti oúnjẹ adìyẹ kò fààyè gba sínsin adìyẹ lọ́dọ̀ tiwọn, ibí ni wọ́n ti wá ń kó adìyẹ lọ sọ́dọ̀ wọn.
Báa bá ní ká sọ tẹran náà, ibí la ti ń sin ẹlẹ́dẹ̀, làti ibí ni wọn ti wá ń kó o lọ sílùú Pọtá àti ilẹ̀ Íbò.
Kí làwọn Hausa ń ṣe táwa kò ṣe ni ti ọ̀rọ̀ àgbẹ̀?
Kò sí nǹkan táwọn Hausa ń ṣe táwa kò ṣe, àwọn kan ní irinṣẹ́ jù wá lọ ni, wọ́n láǹfààní ẹ̀rọ katakata àti owó ju tiwa lọ, bẹ́ẹ̀ níjọba wọn ń ràn wọ́n lọ́wọ́.
Ṣùgbọ́n kò sí nǹkan tí wọ́n ń ṣe táwa náà kò ṣe, wọ́n ń gbin ata àwa náà ń gbin ata, ṣùgbọ́n ìjọba wọn ń fún wọn ní ìrànwọ́ ju tiwa lọ, nítorí náà lọwọ́ wọn ṣe yá sí nǹkan yìí ju tiwa lọ.
A gbọ́ pé nítorí àwọn àgbẹ̀ wa kò mọ̀ bí wọ́n ti ń tọ́jú owó làwọn báǹkì kìí ṣé é yá wọ́n lówó mọ.
Ṣé bẹ́ẹ̀ ni?
Kò rí bẹ́ẹ̀, a ò leè ló rí bẹ́ẹ̀.
Ìjọba wọn dúró tìwọ́n, ariwo táwa náà ń pa ti jẹ́ kíjọba wa dúró tìwá.
Ewo ọ̀rọ̀ àgbọn, Èkó ló ni àgbọn, bẹ́ẹ̀ náà ni ìrẹsì ọ̀fadà, bẹ́ẹ̀ sì ni obì nípínlẹ̀ Ọ̀ṣun, wọn kì í gbìn ín nílẹ̀ Haúsá, wọ́n kàn ń jẹ ẹ́ ni.
Àsìkò ti tó báyìí kí àwa Yorùbá náà mú un níṣẹ́, kíjọba wa náà sì dìde sọ́rọ̀ yìí, káwa náà le mú ọ̀rọ̀ àgbẹ̀ ní ọ̀kúnkúndùn.
Kí làwọn ìpèníjà yín?
Ìpèníjà wa ni owó, ká rí owó lò lásìkò tó yẹ, nǹkan oko máa ń ní àsìkò, tí a bá béèrè owó táa rí i gbà lásìkò tó yẹ, kìí ṣe nígbà tí òjò ti kúrò.
A tún nílò katapílà, àwọn igi kàn wà tí a gbọdọ̀ fi katapílà hú tìdí tìdí, tí a bá rí àwọn irinṣẹ́ yìí, ó máa yá wa lára láti ṣiṣẹ́.
Ilẹ̀ igi ni ilẹ̀ wa, bẹ́ẹ̀ làwọn igi yẹ̀n máa ń ba oko wa jẹ́.
Kí lẹ ń retí láti ọ̀dọ̀ ìjọba?
Inú wa dùn pẹ̀lú ìjọba tuntun yìí, a nígbàgbọ́ pé bí a bá pè wọ́n, wọ́n máa jẹ́ wa.
Bákan náà, a ń retí ilẹ̀ tí a ó máa kó àwọn nǹkan oko wa sì láti tà, ká leè máa ná nǹkan ọjà níbẹ̀, a ń retí pé kí wọ́n dá ọjọ́ sí fún wa, ká máa kó nǹkan oko lọ síbẹ̀, ká sì máa tà á, ó le jẹ́ ẹ̀ẹ̀kan lọ́sẹ̀, inú wa máa dùn bí èyí bá le ṣẹlẹ̀.
Ohun tí a gbọ́ ni pé Ìkòròdú ni wọ́n ń ṣètò sí fún wa, nígbà tó yá wọ́n tún sọ pé ibì kan wà ní Agége, ṣùgbọ́n kò tí ì bọ́ sí i.
Ọjọ́ kan la ó máa ná ọjà yẹn, a nílò ibi tí a le máa kó nǹkan oko wa sí, kí á le máa tà á níbẹ̀ kó má baà bàjẹ́.
Kíjọba tuntun bá wa rí sí i.
Síwájú sí i, àwọn ìpàdé tí wọ́n ń pè wá sí, a fẹ́ kí wọ́n fún wa ní ọkọ̀, bí kò tiẹ̀ ju kékeré lọ, kí wọ́n sì fún wa ní katapílà tí a ó máa fi ṣiṣẹ́ wa, bẹ́ẹ̀ náà ni ètò ẹ̀yáwó tí a ó máa lò.
Kín ni ìmọ̀ràn yín fún àwọn ọmọ ẹgbẹ́ àtàwọn aráàlú?
Ìmọ̀ràn mi fún àwọn tó wà níta tí wọ́n ń wò wá, a fẹ́ẹ́ fá wọ́n mọ́ra, iṣẹ́ àgbẹ̀ kì í ṣe iṣẹ́ tí ẹnìkan leè ṣe, ilẹ́ kékeré tó wà lẹ́yìnkùlé yín, ẹ le fi ṣe nǹkankan.
Ẹ jẹ́ ká jọ ṣe é, báa bá jọ ṣe é, ouńjẹ máa pọ̀ nílùú.
À ń fi àsìkò yìí rọ àwọn ọmọ wa náà, kìí ṣe gbogbo ìgbà ni wọ́n á fi máa wá iṣẹ́ ìjọba tàbí iṣẹ́ ọmfíìsì, kí wọ́n wáá darapọ̀ mọ́ ẹgbẹ́ wa.
A sì ń rọ àwọn ọmọ ẹgbẹ́ wa náà kí wọ́n má rẹ̀wẹ̀sì, gbogbo ibi tí a bá pè wọ́n sí kí wọ́n máa lọ
Àwọn àṣírí tí ẹ níláti mọ̀ nípa lílo òògùn ìfètò-sọ́mọ-bíbí – Kútelú
Ẹgbẹ́ kan tí kìí ṣe tìjọba tí a mọ̀ sí The Rotary Action Group for Reproductive Maternal and Child Health (RMCH) láìpẹ́ yìí ṣètò ìdánilẹ́kọ̀ọ́ fún àwọn olóòtú ìròyìn ilẹ̀ wa, Nàíjíríà.
Ètò ìdánilẹ́kọ̀ọ́ ọ̀hún wáyé pẹ̀lú àjọṣepọ̀ iléeṣẹ́ ìjọba tó ń ṣàkóso ètò ìlera lórílẹ̀-èdè wa Nàíjíríà, ìyẹn Federal Ministry of Health (FMoH), àti ìrànlọ́wọ́ àjọ Rotary International pẹ̀lú ẹka tó ń ṣàkóso ètò ọrọ̀ ajé ní orílẹ̀-èdè Germany, ìyẹn German Ministry for Economic Cooperation and Development.
Lára àwọn tó sọ̀rọ̀ níbi ètò náà ni Evelyn Kútelú, akọ́ṣẹ́mọṣẹ́ olútòjú tí wọ́n ń pè ní nọ́ọ̀sì nínú àjọ náà, àwọn ni wọ́n dá wa lóhùn gbogbo ìbéèrè táwọn obìnrin tí wọ́n ti lòògùn ìfètòsọ́mọbíbí yìí ń bi wá.
Àwọn ìdáhùn tí Arábìnrin Evelyn Kútelú fún àwọn ìbéèrè ọ̀hún rèé, gẹ́gẹ́ bí SAM AKÍNRÓLÉ ti kọ ọ́ sílẹ̀
Àṣejèrè: Mo lo ìfètò sọ́mọ bíbí tí wọn ń pè ní Implanon, ìṣáná, o sì dára púpọ̀, ó yẹ kí kinní ọ̀hún ṣiṣẹ́ fọ́dún mẹ́ta, ṣùgbọ́n lẹ́yìn ọdún kan, mo yọ ọ́ dànù, nítorí lásìkò nǹkan oṣù mi, ṣe lẹ̀jẹ̀ máa ń dà, ó sì máa ń pọ̀ tó bẹ́ẹ̀ tó jẹ́ pé ṣe ni máa ń rù lásìkò náà.
Arábìnrin Kútelú: Ó dára bí e ṣe yọ ọ́ kúrò nítorí ẹ̀jẹ̀ tó ń jáde tó pọ̀ lára yín, ṣùgbọ́n mi ò bá gbà yín nímọ̀ràn pé kí ẹ lọ sọ́dọ̀ àwọn elétò ìlera fún àyẹ̀wò àti àjọrò tó kúná, àwọn ni wọ́n á le sọ fún yín, irú ètò ìfètòsọ́mọbíbí tí ẹ tún leè ṣe.
Àṣejèrè: Mo gba abẹ́rẹ́ ìfètòsọ́mọbíbí tí wọ́n ń pè ní Depo, ṣùgbọ́n ṣe lẹ̀jẹ̀ ń dà lára mi lásìkò nǹkan oṣù mi fún ọjọ́ méje, dípò ọjọ́ mẹ́ta sí mẹ́rin, kí ló dé tó rí bẹ́ẹ̀?
Arábìnrin Kútelú: Ohun tó fà á ni pé ìnú ara ni kinní tí wọ́n ń pè ní hòmóònù yìí ti ń ṣiṣẹ́, ó sì máa faragba nǹkan oṣù obìnrin.
Nígbà mí ìn, ó le fà á ì má rí nǹkan oṣù, ìgbà mí ìn ó sì le fa kí nǹkan oṣù yẹn pọ̀ gan an, ìgbà mí ìn, nǹkan oṣù yẹn a máa ṣe sége sège lára obìnrin mí ìn.
Ohun tó sì fà á ni pé ara yàtọ̀, ìyàtọ̀ yẹn ló ń fa nǹkan tó ń ṣẹlẹ̀ yìí.
Nǹkan kékeré tí kò yẹ ká kó ọkàn sókè ni.
Àṣejèrè: Mo ṣàkíyèsí kókó kan tó ń yọ lábẹ́ ọyàn mi nígbà tí mo lo ìṣánà, kí ló fà á?
Arábìnrin Kútelú: Oríṣìí nǹkan ló ń fa ọ̀rọ̀ kókó inu ọyàn fóbìnrin, ṣùgbọ́n tó bá jẹ́ lásìkò táa ń lo ìfètòsọ́mọbíbí lá ṣàkíyèsí rẹ̀, ẹ jẹ́ ká ya tètè bójúto o.
Bó bá jẹ́ òhun ló fà á, a gbọdọ̀ yẹra fún un lójúẹsẹ̀, ká wo nǹkan mí ìn táa le lò tí kò ní pawá lára, lẹ́yìn àyẹ̀wò tó tọ́ nìyẹn ò.
Àṣejèrè: Mo ṣàkíyèsí pé ètò alábẹ́ẹ́rẹ́ kì í mú mi yára sí ìbálòpọ̀ pẹ̀lú ọkọ mi, kí ló fà á?
Arábìnrin Kútelú: Ó pẹ́ táa ti máa ń gbọ́ irú ẹ̀, táwọn èèyàn máa ń sọ pé ìbálòpọ̀ kìí wu àwọn lásìkò táwọn bá lo alábẹ́ẹ́rẹ́ yìí.
Kò séwu rárá, ṣùgbọ́n a máa ń gba irú àwọn èèyàn bẹ́ẹ̀ nímọ̀ràn pé kí wọ́n pààrọ̀ ètò tí wọ́n ń lò, bí kò bá tẹ́ tọkọ-tìyàwó lọ́rùn.
Àṣejèrè: Kí ló dé tí ìfètòsọ́mọbíbí fí máa ń mú kí ikùn àwọn obìnrin ga, ìgbà mí ìn, á dà bíi pé kéèyàn máa bì láàárọ̀, ouńjẹ kò ní ì wù ú jẹ?
Arábìnrin Kútelú: Lára àwọn nǹkan tó bá òògùn ìfètòsọ́mọbíbí wá nìyẹn, ṣùgbọ́n láìpẹ́ láì jìnnà gbogbo rẹ̀ máa dópin, táa bá ti bẹ̀rẹ̀ sí í lò ó dáadáa, táa tún ń jẹ ouńjẹ tó ní vítámìn D nínú.
A tún ń gbà wá nímọ̀ràn pé káá jẹ́ kó dìgbà táa bá fẹ́ẹ́ sùn kí á tóó lò ó, tàbí ká pààrọ̀ ètò táa ń lò.
Àṣejèrè: Èyí tí a máa ń kì bọ ojú ara yẹn máa ń mú kí nǹkan oṣù kó dun obìnrin, ó sì tún máa ń fa ẹ̀fọ́rí, ṣé bó ṣe rí fún gbogbo obìnrin nìyẹn?Arábìnrin Kútelú: Kìí ṣe ojú ara làà ń kì í bọ̀ o, ilé ọmọ làà ń fi sí.
Lóòótọ́ làwọn nǹkan tẹ́ẹ sọ yìí máa ń ṣẹlẹ̀, ṣùgbọ́n láàrin oṣù mẹ́ta sí mẹ́fà, nǹkan máa yí padà, a lè lo àwọn òògùn ara ríro.
Àṣejèrè: Èyí tí ẹ ń fi sílé ọmọ yẹn, mo lò ó, ṣùgbọ́n lẹ́yìn ọdún mẹ́ta ni mo tún lóyún, mi ò sì retí ọmọ lásìkò yìí, kí ló fà á?
Arábìnrin Kútelú: Ǹnkan tó pọ̀ ló le fà á, ó le jẹ́ pé nǹkan táa fi sílé ọmọ yẹn ti yẹ̀ kúrò níbẹ̀, àbí ẹni tó bá wá ṣe é kò fi si dáadáa.
Tí irú nǹkan bẹ́ẹ̀ bá ṣẹlẹ̀, oyún le dé o.
Bí kinnì yẹn kò bá dúró sójú ẹ̀, ó le yẹ̀ lásìkò nǹkan oṣù, tí èyí bá sì ṣẹlẹ̀, oyún dé nìyẹn o.
Àṣejèrè: Kí ló dé táwa obìnrin tó ń lo òògùn ìfètòsọ́mọbíbí ṣe máa ń sanra?
Arábìnrin Kútelú: A ò le sọ bẹ́ẹ̀ fún gbogbo èèyàn.
Lóòótọ́ làwọn èèyàn máa ń sọ fún wa pé lílo òògùn ìfètòsọ́mọbíbí máa ń mú káwọn sanra.
Kí á tóó lè gbà bẹ́ẹ̀ pẹ̀lú wọn, a gbọdọ̀ mọ bí eni obìnrin yẹn ṣe rí tẹ́lẹ̀ kó tóó bẹ̀rẹ̀ sí í lo òògùn yìí, ká tún mọ bó ṣe rí lásìkò àwọn àkókò kan; oṣù sí ọdún kan.
A gbọdọ̀ mọ irú ìgbésí ayé obìnrin náà, irú ayé wo ló ń gbé, báwo ni àwọn obìnrin inú ilé wọn ṣe máa ń rí, kínni ohun tó máa ń ṣẹlẹ̀ sí wọn, àwọn nǹkan tí a gbọ́dọ̀ gbé yẹ̀wò nìyẹn kí á tóó le sọ pé òògùn ìfètòsọ́mọbíbí máa ń mú kóbìnrin sanra.
Ọ̀rọ̀ ipò díjà sílẹ̀ nínú ẹgbẹ́ OPU ní Canada, wọ́n tún fẹ̀sùn ìkówójẹ kan àwọn adarí ẹgbẹ́
Sam Akínrólé
Ọ̀rọ̀ náà ti ń jà ràiǹ-ràiǹ tipẹ́, àwọn kan nílẹ̀ Canada ni wọ́n láwọn ń bínú sí Ààrẹ Ọ̀nà Kakaǹfò ilẹ̀ Yorùbá, Iba Gani Adams.
Ohun tí wọ́n sì ń sọ náà ni pé àwọn kò ṣetán àti máa ṣe ọmọ ẹgbẹ́ tí wọ́n pè ní Oòduà Progressive Union, ìyẹn OPU mọ́.
Ẹgbẹ́ OPU jẹ́ ẹgbẹ́ tí Iba Gani Adams dá sílẹ̀ láti rí sí́ ìṣọ̀kan, ìdàgbàsókè, àti ìfẹ́ láàrín àwọn ọmọ Oòduà, káàkiri àgbáyé.
Ọdún 2011 ni wọ́n dá ẹgbẹ́ ọ̀hún sílẹ̀.
Ọdún 2016 ni Ààrẹ dá ẹgbẹ́ náà sílẹ̀ nílùú Canada, ohun tó sì torí ẹ̀ dá a sílẹ̀ ni fún ìdàgbàsókè, ìṣọ̀kan, àti ìtẹ̀síwájú àwọn ọmọ Oòduà káàkiri àgbáyé, pàápàá àwọn tó wà nílẹ̀ Canada.
Ohun táa gbọ́ ni pé wàhálà náà bẹ̀rẹ̀ nígbà tí wọ́n ṣètò ìdìbò tó gbé Arábìnrin Fúnmi Olúmídé wọlé sípò, àwọn ọmọ ẹgbẹ́ kan sọ pé ìdìbò tó gbé obìnrin náà wọlé kún fún ọ̀pọ̀lọpọ̀ èrú, kì í ṣe ohun téèyàn le pè ní ìdìbò rárá.
Ṣùgbọ́n ní gbogbo ìgbà tí obìnrin náà fi wà lórí ipò, kò sóhun àrítọ́kasí kan tí obìnrin náà ṣe láàrin gbogbo ọgbọ̀n oṣù tó fi wà lórí àlééfà náà gẹ́gẹ́ bíi alákòóso ẹgbẹ́ OPU nílẹ̀ Canada.
Nígbà tó ń ṣàlàyé ọ̀rọ̀ náà fún wa látilẹ̀ Canada, Olorì Ṣubúọ́lá Celestina Adékọ́lù, Ìyálájé ọjà Mọ́remí n’Iléefẹ̀, tó jẹ́ ọ̀kan nínú àwọn ọmọ ẹgbẹ́ náà nílẹ̀ Canada sọ pè lásìkò kan tí wọ́n ṣèfilọ́lẹ̀ nínú ẹgbẹ́, ẹgbẹ̀rún lọ́nà ogójì dọ́là ni wọ́n kójọ nínú ètò náà, ṣùgbọ́n kò sí àlàyé kan pàtó tí àwọn alákòóso ẹgbẹ́ náà le ṣe lásìkò náà títí dí àkókò yìí, lórí owó tí wọ́n pa wọlé.
Olorì Adékólù tún sọ pé àwọn ọmọ ìgbìmọ̀ aláṣẹ tó yẹ kí wọ́n máa bójútó gbogbo ohun tí àwọn alákòóso ẹgbẹ́ náà n hu, kó ṣe ojúṣẹ wọn, ṣe ni wọ́n ṣe bí ẹni tí kò mọ ohun tó ń ṣẹlẹ̀.
Gbogbo ìgbésẹ̀ tó yẹ kí wọ́n gbé, kò séyìí tí wọ́n gbé níbẹ̀ rárá.
Ohun tó fà á rèé tí àwọn ọmọ ẹgbẹ́ bíi Ọ̀gbẹ́ni Ibrahim, Olorì Adédèjì, Ọ̀gbẹ́ni Adélékè àtàwọn bẹ́ẹ̀ bẹ́ẹ̀ lọ fi fẹgbẹ́ náà sílẹ̀ lọ nìyẹn.
Bákan náà lobìnrin tún sọ fún Àṣejèrè pé ọmọbìnrin kan ló ń forúkọ Iba Gani Adams ṣèbàjẹ́ nínú ẹgbẹ́ náà, iṣẹ́ tẹ́ni tọ̀hún yàn láàyò ni kó máa sọ̀rọ̀ ṣákaṣàka sáwọn àgbà ẹgbẹ́ lórí fóònù.
Pabanbarì ọ̀rọ̀ náà ni ètò ìdìbò tó gbé àwọn ọmọ ìgbìmọ̀ aláṣẹ tuntun yìí wọlé, wọ́n ní ètò ìdìbò náà kún fún èrú lọ́pọ̀lọpọ̀, nítorí pé àwọn kan ti sọra wọn di igi àràbà tí ń da igbó inú ẹgbẹ́ náà rú.
Gbogbo ohun tí obìnrin yìí bá wa sọ láti ilẹ̀ Canada ni Àṣejèrè pe Iba Gani Adams láti gbọ́ tẹnu wọn, ìgbìyànjú wa kò fi bẹ́ẹ̀ sèso, ṣùgbọ́n ẹnìkan tó súnmọ́ wọn, tó bá wa sọ̀rọ̀ tó ní ká forúkọ bo òun láṣìírí, ṣàlàyé fún wa pé, láìpẹ́ yìí ni Ààrẹ ṣẹ̀ṣẹ̀ gbọ́ nípa ọ̀rọ̀ náà, àti pé kò fi ibì kan kan Ààrẹ rárá.
Bàbá náà sọ fún wa pé orílẹ̀-èdè mọ́kàndínláàádọ́run (89)ni ẹgbẹ́ OPU wà lágbàáyé, lábẹ́ àkóso ilẹ̀ North America ni ti Canada wà, gbogbo ohun tó ṣẹlẹ̀ ni wọ́n sì ti fi tó ẹka North Amerika létí, bẹ́ẹ̀ ló sì ti dé etíìgbọ́ ìgbìmọ̀ àgbáyé tó pa gbogbo wọn pọ̀, ìgbìmọ̀ àgbáyé yìí ló mú ọ̀rọ̀ náà dé etí Gani Adams, ohun tó sì sọ fún wọ́n ni pé kí wọn ṣe ohun tó bá tọ́ tó bá yẹ lórí ọ̀rọ̀ náà.
Ohun táa tún gbọ́ ni pé lóòótọ́ inú àwọn kan kò dùn sí bí ìbò náà ṣe wáyé, ṣùgbọ́n gbogbo ọmọ ẹgbẹ́ ló fohùn ṣọ̀kan pé àwọn fọwọ́ sí ohun tí ìgbìmọ̀ tó ṣètò ìdìbò ṣe, bó tiẹ̀ jẹ́ pé inú àwọn kan kò dùn, bí ọ̀rọ̀ òṣèlú ṣe rí nìyẹn, lóhun tí ọkùnrin náà sọ fún wa.
Ìwádìí Àṣejèrè tún fihàn pé lára ohun tó ń bí àwọn èèyàn yìí nínú, ìyẹn àwọn tó ń bínú sí Gani Adams nílẹ̀ Canada ní ti ọ̀rọ̀ burúkú tí wọ́n lọ́kùnrin náà sọ sí Aṣíwájú Bọ́lá Tinúbú láìpẹ́ yìí.
Bẹ́ẹ́ ò bá gbàgbẹ́, láìpẹ́ yìí ní Gani Adams bá àwọn oníròyìn kan sọ̀rọ̀ nípa ipò ààrẹ ọdún 2023, nínú ìfọ̀rọ̀wérọ̀ náà ló ti sín Tinúbú ní gbẹ́rẹ́ ìpàkọ́ pé kó kíyèsí àjọṣepọ̀ rẹ̀ pẹ̀lú àwọn Hausa, ọ̀pọ̀ àwọn alátìlẹyìn Aṣíwájú tí wọ́n wo fídíò náà ni inú wọn kò dùn sí ohun tí Adams sọ, lára wọn náà ni àwọn ọmọ ẹgbẹ́ OPU nílẹ̀ Canada yìí.
Bóyá àwọn ọmọ Tinúbú tí wọ́n wà nínú ẹgbẹ́ náà nílẹ̀ Canada ní ẹnikẹ́ni kò le sọ, ṣùgbọ́n ohun tó hàn gedegbe lásìkò yìí ni pé àwọn kan ti ya kúrò nínú ẹgbẹ́ náà ní Canada, wọ́n sì ti láwọn náà máa dá ẹgbẹ́ tiwọn sílẹ̀ láìpẹ́ yìí.
Ọ̀pọ̀ ìwé àkọsílẹ̀ ilé-ẹjọ́ ni wọ́n ti dáná sun n’Ígbóṣeré – Adájọ́ Alògbà
Adájọ́ àgbà fún ìpínlẹ̀ Èkó, Adájọ́ Kazeem Alògbà ti sọ pé ọ̀pọ̀ àwọn ìwé àkọsílẹ̀ làwọn jàǹdùkú tí wọ́n dáná sun iléẹjọ́ Igbóṣeré ti dáná sun.
Ó sọ̀rọ̀ yìí nígbà tó gbàlejò àwọn gómìnà ilẹ̀ Yorùbá, àtàwọn mínísítà tí wọ́n jẹ́ ọmọ ilẹ̀ Yorùbá, tí wọ́n ṣàbẹ̀wò s’Ékòó lọ́jọ́ Sánńdè òní.
Alògbà ní, ọ̀pọ̀ àwọn àkọsílẹ̀ tó wà níléẹjọ́ làwọn ẹni ibi náà ti dáná sun, bó tiẹ̀ jẹ́ pé àwọn àkọsílẹ̀ kan sì wà, síbẹ̀ ọ̀pọ̀ àwọn àkọsílẹ̀ náà ni kò sí mọ́.
Ọkùnrin adájọ́ náà wáá rawọ́ ẹ̀bẹ̀ sáwọn agbẹjọ́rò tí wọ́n nírú àwọn àkọsílẹ̀ bẹ́ẹ̀ lọ́wọ́, kí wọ́n yọ̀nda rẹ̀ fún ìjọba.
Wòlíì ju bọ́m̀bù àsọtẹ́lẹ̀ nípa Tinúbú àti Fáyẹmí
* Ó tún sọ nípa ohun tí yóò ṣẹlẹ̀ lágbo àwọn onítáítà àti nílẹ̀ Yorùbá
Ọ̀kan nínú àwọn aríran tó máa ń sọ ohun tó máa ṣẹlẹ̀ lọ́dọọdún ni Wòlíì Ọlágoróyè Fálèyímú, òun ni olùdásílẹ̀ ìjọ Mountain of Miracles & Blessings, tó wà nílùú Badagry, l’Ékòó.
Ọ̀pọ̀ àsọtẹ́lẹ̀ ni òjíṣẹ́–Ọlọ́run yìí ti sọ, pàápàá àwọn tó ti wá sí ìmúṣẹ.
Wọ́n tún ti bá Àṣejèrè sọ̀rọ̀ lọ́dún yìí, nípa àwọn nǹkan tí Ọlọ́run ti fi hàn wọ́n pé yóò ṣẹlẹ̀; lágbo òṣèlú, nínú ìṣèjọba, lẹ́ka ọrọ̀ ajé, àti láàrin àwọn ọba aládé ilẹ̀ Yorùbá.
Ní báyìí, ẹ farabalẹ̀ kí ẹ ka díẹ̀ nínú àwọn àsọtẹ́lẹ̀ tí a le kọ síta gbàngbà, tí Wòlíì náà bá aṣojúkọ̀ròyìn wa, OJÚOLÚWAKÒTÌMÍ OLÚṢÍNÀ sọ.
Nípa Aṣíwájú Bọ́lá Ahmed Tinúbú
Ẹ sọ fún àwọn tó fẹ́ràn gómìnà àná nìpínlẹ̀ Èkó dáadáa, ìyẹn Aṣíwájú Bọ́lá Ahmed Tinúbú pé kó gbàdúrà dáadáa, kí àwọn ọmọlẹ́yìn Krístì àtàwọn mùsùlùmí kí wọ́n dìde àdúrà fún ọkùnrin náà, nítorí kó ba à le parí ọdún yìí.
Ó gbọdọ̀ kún fún àdúrà nítorí ìlera rẹ̀, ṣùgbọ́n ó ṣeni láàánú pé ipò ààrẹ tí ọkùnrin náà ń dù ló jẹ ẹ́ lógún jùlọ, èyí sì léwu púpọ̀, nítorí ọwọ́ rẹ̀ kò ní tẹ̀ ẹ́.
Nípa àwọn Ọba Aládé ilẹ̀ Yorùbá
Kí Ọba Èkó, ìyẹn Ọba Rilwanu Oṣùọlálé, Olówó Èkó gbàdúrà fún ìlera rẹ̀ náà, kí Ọlọ́wọ̀ tilẹ̀ Ọ̀wọ̀ náà gbàdúrà nítorí ewu tó ń bẹ lórí wọn lọ́dún yìí.
Bákan náà ni mo rí ikú ọ̀pọ̀ àwọn ọba aládé nínú ọdún yìí, kí gbogbo wọn kún fún àdúrà.
Ohun tó máa ṣẹlẹ̀ lágbo àríyá
Kí àwọn olórin àti onítíátà ní gbogbo àgbáyé máa gbàdúrà gidigidi nítorí kí mẹ́rìndínlógún máá kú nínú wọn lọ́dún yìí, kí àwọn márùn-ún nínú wọn ní Nàíjíríà náà gbàdúrà kí wọ́n máá kú lọ́dún yìí, kí àwọn márùn-ún mí-ìn má rìí ìkọlù àìsàn.
Ẹ kìlọ̀ fún wọn.
Ohun tí mo rí sí Sanwó-Olú, Òbásekì àtàwọn tó ti ṣèjọba
Kí àwọn ààrẹ-àná àti igbákejì wọn gbàdúrà kí márùn-ún máá kú nínú wọn lọ́dún yìí.
Bẹ́ẹ̀ náà ni kí Gómìnà Babájídé Sanwó-Olú kún fún àdúrà nítorí ìlera rẹ̀ lọ́dún yìí, kó má ba à jẹ́ igbákejì rẹ̀ ni yóò parí ìjọba náà.
Kí Gómìnà Godwin Òbásekì tí ìpínlẹ̀ Edó náà máa gbàdúrà kí ilé-ẹjọ́ má yọ ọ́ kúrò nípò gómìnà tó wà lọ́wọ́ yìí.
Nípa Ọọ̀ni Iléefẹ̀
Mo kí Ọọ̀ni Ifẹ̀, Babátúndé Ògúnwùsì, Ọ̀jájá II kú oríire ayọ̀ tọmọ tuntun, ṣùgbọ́n mo rọ bàbá náà kí wọ́n gbàdúrà kí wọ́n má ba à rí àdanwò mẹ́ta lọ́dún yìí, kí wọn sì tún gbàdúrà pé káwọn le borí àdánwò náà.
Nípa Yẹmí Ọ̀ṣínbàjò
Kí igbákejì ààrẹ wa, Ọ̀jọ̀gbọ́n Yẹmí Ọ̀ṣínbàjò náà máa gbàdúrà kí wọ́n máá rí ásídẹ́ǹtì tí yóò gbẹ̀mí wọn lọ́dún yìí.
Ohun tí mo rí lẹ́ka òṣèlú
Ohun tí Ọlọ́run fi hàn mí ni pé kò sí èyíkéyìí nínú ẹgbẹ́ APC tàbí PDP tí yóò wọlé sípò Ààrẹ lọ́dún 2023.
Bẹ́ẹ̀ ló sì di ọdún 2025 kí Nàíjíríà tóó rí ìsinmi.
Nípa Káyọ̀dé Fáyẹmí
A fi hàn mí pé Gómìnà ìpínlẹ̀ Èkìtì, Ọ̀mọ̀wé Káyọ̀dé Fáyẹmí náà máa jáde láti dupò Ààrẹ fọ́dún 2023, ṣùgbọ́n bíi ti Tinúbú, tiẹ̀ náà kò ní bọ́ si, kódà ewu ńlá ni àbá náà yóò mú bá Fáyẹmí, kó ṣọ́ra, kó sì gbàdúrà gidigidi.
Àwọn ìṣẹ̀lẹ̀ àjálù ńlá
Mo rí àwọn ìṣẹ̀lẹ̀ àjálù ńlá tí yóò ṣẹlẹ̀, mo rí àwọn ọkọ̀ bàálù mẹ́ẹ̀ẹ́dógún tí yóò já lulẹ̀ káàkiri àgbáyé, ẹ jẹ́ ká gbàdúrà gidigidi, bẹ́ẹ̀ náà sì ni mo rí ọkọ̀ bàálù kan tí yóò jábọ́ sórí ilé nígbooro Èkó yìí.
Ipò Ààrẹ ọdún 2023
Kí àwọn ọmọ Yorùbá lọọ fọkànbalẹ̀, àwọn ni ipò Ààrẹ ilẹ̀ wa kàn lọ́dún 2023, ọmọ Yorùbá ni yóò dipò ọ̀hún mú, ká má mikàn rárá, ṣùgbọ́n kìí ṣe lára àwọn tí a fọkàn sí, tí wọ́n ń pariwo wọn lọ́wọ́ yìí.
Ètò ààbò nílẹ̀ Nàíjíríà
Kò tí ì ní sí àlááfià ní ilẹ̀ wa, pàápàá lápá òkè ọya, nílẹ̀ Hausa.
Ìpànìyàn, ìjínigbé àti bẹ́ẹ̀ bẹ́ẹ̀ lo yóò túbọ̀ tẹ̀ síwájú nínú ọdún yìí.
Ọ̀wọ́ngógó Ouńjẹ
Ọ̀wọ́ngógó ouńjẹ máa wà lọ́dún yìí, ìdí ni pé Ààrẹ Muhammadu Buhari kò le rí nǹkan ṣe sí ọrọ̀ ajé ilẹ̀ wa yìí, Ọlọ́run kò mú u wá láti tún ọrọ̀ ajé wa ṣe, Ọlọ́run kàn fẹ́ kó wáá gbádùn ẹ̀mí rẹ̀ nípò, kóun náà gbádùn orílẹ̀-èdè yìí ni, nítorí náà kò sí nǹkan tó le rí ṣe sí ètò ọrọ̀ ajé ilẹ̀ wa rárá.
Ọ̀gá mi ni Lágbájá, ṣùgbọ́n a jọ dá ẹgbẹ́ eré sílẹ̀ ní Muṣin ni – Àyángbọlá Onílù
Onílù nì Ọ̀gbẹ́ni Múrí Àyángbọlá, ilé àyàn ni wọ́n ti bí i nílùú Làǹlátẹ̀ níjọba ìbílẹ̀ Ìbàràpá nìpínlẹ̀ Ọ̀yọ́, lágboolé Ọ̀dẹ̀dẹ̀ Ẹ̀kẹrin ìlú, Àgbàlagbà Oyè lágboolé Àyángbọlá.
Bí wọ́n ti lùlù nílẹ̀ yìí bẹ́ẹ̀ ni wọ́n ti gbé iṣẹ́ ìlù lílù lọ sílùú òyìnbó, pàápàá nígbà tí wọ́n ń lùlù fáwọn eléré.
Wọ́n ti bá SINMISỌ́LÁ ÀJÀDÍ sọ̀rọ̀ nípa iṣẹ́ tí wọ́n yàn láàyò, àti àwọn àṣírí tó wà nídìí iṣẹ́ náà, fẹ́ni tó bá nífẹ̀ẹ́ sí i.
Ohun tí wọ́n bá Àṣejèrè sọ rèé.
Nípa mi
Orúkọ mi ni Múrí Àyángbọlá, iṣẹ́ ìlù ni mo ń ṣe, èmi sì lẹni àkọ́kọ́ tó dáṣọ fún ìlù lóríṣìíríṣìí, èyí táwọn olóyìnbó ń pè ní branding, èmi náà lẹni àkọ́kọ́ tó fi apá ìlù gbé àpàlà kọ́ séjìká.
Àpàlà yìí làwọn èèyàn ń pè ní gángan, ṣùgbọ́n àpàlà gan an lorúkọ tó ń jẹ́, ohun táwọn èèyàn mọ̀ ọ́n sí ni gángan.
Èmi tún lẹni àkọ́kọ́ tó ń lu ìlù méjì papọ̀, dùndún tíí ṣe ìyá-ìlù àti àpàlà tíí ṣe gángan.
Èmi náà lẹni àkọ́kọ́ tó ń fi gbohùn-gbohùn sára ìlù ṣeré, ìyẹn ni a máa fi máìkì táwọn eléré fi ń kọrin, ṣùgbọ́n èyí tí kò ní wáyà lára làa ń lò nígbà náà, ohun tí mo máa ń lò lágbo eré nìyẹn fún ìlù mi, ní nǹkan bíi ogójì ọdún sẹ́yìn lati ń ṣe èyí, kò sẹ́ni tó ń ṣe é nígbà náà.
Èmi yìí kan náà lẹni àkọ́kọ́ tó ń fi ìlù jó lójú agbo, tó sì tún tó kó ìlù dúndùn jó lóríṣìíríṣìí, èmi yìí náà lẹni àkọ́kọ́ tó kó ìlù jó, tó ń fi ìlù kọrin, tó fi ń sọ̀rọ̀, láì sí irinṣẹ́ òyìnbó níbẹ̀.
A dúpẹ́ lọ́wọ́ Ọlọ́run fún àwọn àṣeyọrí yìí.
Àwọn tí mo ti ṣeré lẹ́yìn wọn
Ọ̀pọ̀ eléré la ti bá ṣiṣẹ́, àwọn ọ̀gá mii pọ̀, pàápàá àwọn oníjùjú; Délé Fájémirókùn, Alàgbà Adélọ́wọ̀, Sir Guinea, Akin Débọ̀ the Greatest, wọ́n pọ̀ lọ rẹpẹtẹ, tí mi ò lè rántí, káá tóó wáá bọ́ sí Colours Band, ní nǹkan bíi ogójì ọdún sẹ́yìn.
Ọ̀gá mi nígbà yẹn ní Bísádé Ológundé, ẹni tí wọ́n ń pè ní Lágbájá.
A ti bá àwọn èèyàn púpọ̀ ṣiṣẹ́ kí á tóó dá tiwa sílẹ̀ lọ́dún 1999, ẹgbẹ́ tiwa ni Múrí Àyángbọlá àti Gángan Band.
Ṣùgbọ́n ṣáájú ati dá ẹgbẹ́ kan sílẹ̀ taa pè ní Lágbájá band.
Àjọṣepọ̀ èmi àti Lágbájá
Ọ̀ga mi ni, ṣùgbọ́n gìtá ni Lágbájá ń ta káàkiri tẹ́lẹ̀, ṣùgbọ́n Bísádé Ológundé làwa mọ̀ ọ́n sí nígbà yẹn, Muṣin ló ti wá bá mi pé ká jo dá ẹgbẹ́ sílẹ̀, orúkọ táa pe ẹgbẹ́ náà ni African Tunes, àwa táa jọ wà nínú ẹgbẹ́ náá ni Fèyíṣará, àbúrò Fájẹ́mirókùn, tó wà nílùú òyìnbó, Yinká Davies, àti bẹ́ẹ̀ bẹ́ẹ̀ lọ.
Àwa bíi méje ni nígbà náà, Ọ̀pẹ̀bí ní Ìkẹjà la ti máa ń ṣeré nígbà yẹn, nínú kòǹténà, kó tóó di pé Ọlọ́run gbà fún gbogbo wa.
Àjọṣepọ̀ èmi àti Lágbájá
Bísádé Ológundé tí wọ́n ń pè ní Lágbájá yẹn la jọ dá ẹgbẹ́ sílẹ̀, kódà òun ló wáá bá mi ní Muṣin nígbà yẹn, Ọbaníkòró ni wọ́n ti wáá bá mi, táa fi dá ẹgbẹ́ yẹn sílẹ̀, ọ̀dọ̀ mi ló máa ń dé sí, táa máa jíròòrò lórí bí a ṣe máa ṣiṣẹ́ wa nígbà náà, kó tóó di 1999 táwa náà dá dúró.
Abínibí nìlù jẹ́ fún mi
Abínibí nìlù jẹ́ sí mi, ibẹ̀ ni wọ́n bí mi sí.
Ní ìdílé bàbá mi, ìlù ni, níìdílé ìyá mi náà ìlù ni, mo bá a nílé ni.
Gbogbo àwọn tó jẹ́ ẹ̀gbọ́n àti àbúrò fún wa náà ni wọ́n ń ṣe iṣẹ́ ìlù yìí, wọ́n pọ̀ rẹpẹtẹ.
Ọ̀pọ̀ ló máa ń sọ pé wọ́n bí àwọn sínú iṣẹ́ yìí, ṣùgbọ́n tí wọn ò le sọ ìtàn bí wọ́n ṣe bẹ̀rẹ̀, àti àwọn tí wọ́n jọ ń ṣiṣẹ́, ohun táa sì máa ń béèrè lọ́wọ́ wọn ni pé ta lẹgbẹ́ wọn, àwọn wo ni wọ́n jọ bẹ̀rẹ̀ iṣẹ́ ìlù ṣùgbọ́n wọn kò ní leè sọ ọ́.
Ìrìnàjò mi lọ silùú òyìnbó
1999 sí 2000 ni mo lọ sílùú Amẹ́ríkà; Philadephia la dé sí, a tún lọ sí Maryland, Delaware, Chicago, Washington, a lọ káàkiri sáwọn ilẹ̀ Áfríkà náà, pàápàá àwọn bíi Cameroun, Gabon, Cote d’Ivoire, Ghana, àti bẹ́ẹ̀ bẹ́ẹ̀ lọ.
Ọdún 2003 ni mo lọ sí orílẹ̀-èdè France, nígbà tó sì tún di ọdún 2019, mo padà lọ sílùú France.
Kò síbi tí a gbé ìlù, orin, ijó, àti ìmúra wa dé tí wọn kò tẹ́wọ́ gbà wá.
Ọlọ́run náà kò sì padà lẹ́yìn wa.
Iṣẹ́ ìṣẹ̀dálẹ̀ niṣẹ́ ìlù, kìí ṣòògùn
Ohun tó bá ti jẹ́ abínibí gbọdọ̀ gbọ ohun, àwọn bàbá wa kò fi wá sílẹ̀, torí inú wọn ń dùn sí wa, wọ́n sì ń fọ̀nà hàn wá.
Bí èèyàn bá ti jẹ́ ọmọ onílù, ẹ̀jẹ̀ yẹn gbọdọ̀ wà lára ẹ̀, bí a ṣe ń fi ìlù ki èèyàn ni orí wọn ń hú, tí wọ́n sì ń náwó fún wa, ìmọ̀ tó lágbára làwọn bàbá wa ní tí wọ́n gbé lé wa lọ́wọ́, torí wọn ò gbé ìwé dání tí wọń fi ń lu ìlù ki àwọn èèyàn.
Kìí ṣe gbogbo ọmọ Àyàn ló máa ń lùlù
Gbogbo àwọn tí bàbá wa bí kọ́ ló ń lù lù, ṣùgbọ́n ìyẹn kò ní kí wọ́n má ṣoríire.
Ẹ̀gbọ́n mi ń lùlù ní kékeré, ṣùgbọ́n nígbà tó yá wọn kò lùlù mọ́, ṣùgbọ́n ọmọ wọn ń lu ìlù, bàbá wa bí obìnrin àti ọkùnrin, a bá àwọn ẹ̀gbọ́n wa obìnrin tí wọn ń lu ìlù, tòbí ni wọ́n ń wò nígbà yẹn, ṣùgbọ́n nígbà tí wọn wọlé ọkọ, wọ́n gbé ìlù sílẹ̀, wọ́n sì ṣoríire.
Kìí ṣe gbogbo wa la má a lù ìlù.
Ó le jẹ́ ìran kẹta àbí ìkẹrin ló máa lùlù.
Àyàngalú kò nilò Ifá, ṣùgbọ́n …
Àyàngalú lágbára, kò dìgbà tí wọ́n bá dífá fún èèyàn, ẹni bá ti ní í, ó bá ara ẹ̀ níbẹ̀ nìyẹn.
Mi ò mọ̀ ìgbà tí mo padà wálé láti Bauchi tí mo ti ń kàwé, mo ṣáà kàn bára mi nílé ni.
Ṣé ẹ mọ̀ pé gbogbo àwọn tí wọ́n bí nílé ọba kọ́ ló ń jọba.
Àyàngalú kò nílò ifá, ṣùgbọ́n onítọ̀hún kò ní í bọ́ níbẹ̀.
Iye tí mo ń gbà lójú agbo
Eré tiwa kìí ṣe bíi ti onífújì tàbí oníjùjú, a ò lè sọ pé iye báyìí la ń pà lágbo eré, kò ṣe é sọ, torí a kìí ṣe ẹni tí wọn ń náwó fún lágbo eré.
Iṣẹ́ tí mo tún ń ṣe
Mo tún jẹ́ àgbẹ̀ ẹlẹ́ja, mo níleeṣẹ́ tí wọ́n ti ń ṣe búrẹ́dì tẹ́lẹ̀, ṣùgbọ́n nǹkan kò lọ dédé bíi ti tẹ́lẹ̀ mọ́.
A fẹ́ẹ́ ṣe rẹ́kọ́ọ̀dù tó máa jẹ́ ìtẹ́wọ́gbà, à ń gbìyànjú ẹ̀ náà, àwa kò sí fún tẹnìkankan, Ọlọ́run ló gbé e kalẹ̀, a ò wo ẹnìkan ṣiṣẹ́.
Ìmọ̀ràn mi
Ẹ jẹ́ ká gbé àṣà wa lárugẹ, ká ran ara wa lọ́wọ́, bí wọ́n ṣé ń gbé wa gẹ̀gẹ̀ nílùú òyìnbó, kí wọ́n sì rí òtítọ́ àti ìfaradà nínú wa, ká má fọkàn sí owó, bí ìfẹ́ owó bá ti wà níbẹ̀, kò dáa o.
Bí owó bá wá, ó wá náà ni.
Ẹni bá fẹ́ẹ́ ṣiṣẹ́ yìí sì gbọdọ̀ nífẹ̀ẹ́ ìlù dáadáa.
Ìjìyà ńlá wà fẹ́nikẹ́ni tó bá sùn sínú ọjà mọ́jú – Wálé Ahmed
Nítorí àti túbọ̀ mú kí ètò ààbò tó péye fẹsẹ̀ múlẹ̀ láwọn ọjà gbogbo tó wà níìpínlẹ̀ Èkó, ìjọba ti bẹ̀rẹ̀ sí í gbógun ti àwọn tó fẹ́ràn láti máa sùn sínú ọjà, nítorí aago mẹ́fà ni gbogbo oníṣòwò láǹfààní àti ṣe kárà-kátà wọn dà láwọn ọjà náà.
Dókítà Wálé Ahmed, tó jẹ́ kọmíṣánnà tó ń ṣàkóso ọ̀rọ̀ ìjọba ìbílẹ̀ àti ọ̀rọ̀ àwọn lọ́ba-lọ́ba níìpínlẹ̀ Èkó, ló sọ̀rọ̀ yìí nígbà tó ń jábọ̀ iṣẹ́ Gómìnà Babájídé Sanwó-Olú lẹ́ka náà láàrin ọdún kan lórí àlééfà.
Ahmed ni, ó ti di èèwọ̀ fún àwọn oníkáràkátà láti kọjá aago mẹ́fà nínú ọjà, ó ní ìjọba ti fún gbogbo ọlọ́jà di aago mẹ́fà ìrọ̀lẹ́ láti ṣe káràkátà wọn, lẹ́yìn èyí, gbogbo wọn gbọdọ̀ gba ilé wọn lọ, ẹnikẹ́ni kò sì gbọdọ̀ sùn sínú ọjà náà.
Bákan náà ní kọmíṣánnà tún tẹnumọ́ ọn pé gbogbo àwọn òfin ọjà tó ní i ṣe pẹ̀lú ìpèsè ilé ìgbọ̀nsẹ̀, omi tó ṣe é mu, pẹ̀lú ètò ààbò tó péye, nìjọba ti ṣetán àti fẹsẹ̀ rẹ̀ múlẹ̀ báyìí.
Kò ṣàì rọ àwọn adarí ọjà kọ̀ọ̀kan láti ran ìjọba lọ́wọ́ nípa fífẹsẹ̀ àwọn òfin náà múlẹ̀, pàápàá pé ẹnikẹ́ni kò gbọdọ̀ sùn sínú ọjà.
Kọmíṣánnà tún mẹ́nuba títa ọjà lójú títì, ó ní ìjọba Sanwó-Olú kò ní í fojúure wo àwọn ọlọ́jà tí wọn fẹ́ràn àti máa tajà lójú títì.
Lára àwọn àṣeyọrí iléeṣẹ́ rẹ̀ láàrín ọdún náà ni ìpàdé àpérò ọlọ́jọ́ kan tó wáyé láàrín àwọn adarí ọjà gbogbo tó wà ní gbogbo àwọn ìjọba ìbílẹ̀ tó wà nípínlẹ̀ Èkó.
Ìpàdé ọ̀hún tó dá lórí ètò ìmọ́tọ́tọ́ láwọn ọjà ni aya gómìnà, Dókítà Ìbíjọké Sanwó-Olú ṣe agbátẹrù rẹ̀.
Ọmọ Tọ́pẹ́ Àlàbí sọ̀rọ̀ burúkú sí bàbá tó bí i lọ́mọ, ó lóun kọ́ ni bàbá òun
… Ilé mi la ti ṣe ìkómọ Ayọ̀míkún lọ́dún 1998 – Ọláoyè
Ọmọ Tọ́pẹ́ Àlàbí, gbajúmọ̀ olórin ẹ̀mí nnì, Ayọ̀míkún ti sọ ọ́ níta gbangba pé ẹnìkanṣoṣo tóun mọ̀ ní bàbá òun lọkọ ìyá òun, ìyẹn Sọjí Àlàbí.
Ọ̀rọ̀ náà jáde lẹ́nu Ayọ̀míkún nítorí ọ̀rọ̀ tí ọkùnrin náà, Máyégún Ọláoyè sọ lórí ẹ̀rọ ayélujára pé, òun ni Tọ́pẹ́ Àlàbí bí ọmọ náà fún, ṣùgbọ́n kò tiẹ̀ fìgbà kan gba òun láàyè àti rí ọmọ náà sójú.
Ìròyìn táa gbọ́ lórí ẹ̀rọ ayélujára ni pé Ọláoyè sọ pé Ayọ̀míkún ní Tọ́pẹ́ Àlàbí bímọ náà fún, ṣùgbọ́n obìnrin olórin ẹ̀mí náà kò gba ọkùnrin náà láàyè àti rí ọmọ rẹ̀ láti bíi ọdún méjìlélógún sẹ́yìn.
Ṣùgbọ́n nígbà tí Ayọ̀míkún fúnra rẹ̀ ń bá àwọn oníròyìn sọ̀rọ̀ lópin ọ̀sẹ̀ yìí, ọmọbìnrin akẹ́kọ̀ọ́jáde náà sọ pé ọ̀rọ̀ náà kò ya òun lẹ́nu, torí ó pẹ́ tíìyá òun tí ń bá òun sọ ọ́, ó ló pẹ́ tí Tọ́pẹ́ Àlàbí tí máa ń sọ̀rọ̀ náá fóun, kódà ó ní ìyá òun sọ ọ́ débi pé nígbà tóun bá fẹ́ẹ́ ṣèyàwó, àwọn máa ránṣẹ́ sí i.
Ayọ̀míkún ní, bàbá kan ṣoṣo tóun mọ̀ ni Alàgbà Sọjí Àlàbí, “Ó ti lé lógún ọdún tóun àti màmá mi ti fẹ́ra wọn, òun náà ló sì ń tọ́jú mi látìgbà náà.
“Lóòótọ́, mi ò le sọ pé mi ò mọ̀ ọ́n, ṣùgbọ́n èmi àti ẹ̀ kò fojú kan ara rí, mo ti gbọ́ nípa ẹ̀ dáadáa, ṣùgbọ́n mi ò ní nǹkan í ṣe pẹ̀lú ẹ̀ rí.
Ayọ̀míkún ní, màmá òun kò ní kẹ́nìkan máá́ rí òun o.
”
Ohun táa gbọ́ ni pé, lára nǹkan tó ń dun Ọláoyè ni pé Tọ́pẹ́ Àlàbí kò gbà kí ọmọ rẹ̀, Ayọ̀míkún jẹ́ orúkọ bàbá rẹ̀, Ọláoyè Máyégún.
Ṣùgbọ́n ohun tí Ayọ̀míkún ń tẹnumọ́ ni pé, irú ọkùnrin tí kò káràmásìkí ọmọ rẹ̀ wo lèèyàn ń jẹ́ orúkọ rẹ̀, ’èmi ò lè jẹ́ orúkọ rẹ̀ o.
Ayọ̀míkún tún sọ fáwọn oníròyìn pé gbogbo ìwà tí ọkùnrin náà ń hù fihàn pé kìí ṣe bàbá tó dáa tó ṣe é mú yangàn láwùjọ, torí kání èèyàn tó dáa ni, kò ní gbé ọ̀rọ̀ náà lọ sórí ẹ̀rọ ayélujára.
Ọmọbìnrin náà wá sọ pé ọ̀nà kan ṣoṣo tóun le gbà ni nǹkan ṣe pẹ̀lú rẹ̀ ni táwọn bá pàdé níléẹjọ́, ó ní iléẹjọ́ nìkan ló ti le láǹfààní àti bá òun sọ̀rọ̀.
Ó pẹ́ tí awuyewuye ti máa ń lọ́ nígbooro pé Sọjí Àlàbí kọ́ ni Tọ́pẹ́ Àlàbí bí àkọ́bí rẹ̀ fún, àti pé Tọ́pẹ́ Àlàbí kò gba kí ọmọbìnrin náà jẹ́ orúkọ bàbá rẹ̀.
Bákan náà lọ́kùnrin náà sọ fáwọn èèyàn pé ilé òun ni wọ́n ti ṣe ìkómọ Ayọ̀míkún lọ́dún 1998 táwọn bí i.
‘Ìfètò-sọ́mọ-bíbí ló le tètè mú ìdàgbàsókè bá ìdílé àti orílẹ̀-èdè wa’
Sam Akínrólé
Ọ̀kan lára àwọn ọ̀nà tí a fi leè ró àwọn obìnrin wa lágbára láti le tẹ̀ síwájú pẹ̀lú ẹ̀kọ́ kíkà wọn, pàápàá nípa ìrànlọ́wọ́ owó ni bí wọ́n bá le kọ́ bí a ti ń ṣe ìfètò-sọ́mọ-bíbí, èyí táwọn olóyìnbó ń pè ní Family Planning.
Ẹgbẹ́ kan tí kìí ṣe tìjọba tí a mọ̀ sí The Rotary Action Group for Reproductive Maternal and Child Health (RMCH) ló tọ́ka sọ́rọ̀ yìí lásìkò ìdánilẹ́kọ̀ọ́ tí wọ́n ṣe lórí ẹ̀rọ ayélujára fún àwọn oníròyìn ilẹ̀ wa, Nàíjíríà.
Ètò ìdánilẹ́kọ̀ọ́ ọ̀hún wáyé pẹ̀lú àjọṣepọ̀ iléeṣẹ́ ìjọba tó ń ṣàkóso ètò ìlera lórílẹ̀-èdè wa Nàíjíríà, ìyẹn Federal Ministry of Health (FMoH), àti ìrànlọ́wọ́ àjọ Rotary International pẹ̀lú ẹ̀ka tó ń ṣàkóso ètò ọrọ̀ ajé ní orílẹ̀-èdè Germany, ìyẹn German Ministry for Economic Cooperation and Development.
Wọ́n ṣètò ìdánilẹ́kọ̀ọ́ ọlọ́sẹ̀-kan ọ̀hún, tó bẹ̀rẹ̀ lọ́jọ́ Ajé, Mọ́ńdè, ọjọ́ kẹtàlá, oṣù karùn ún yìí, fún àwọn akọ̀ròyìn àtàwọn tó ń gbóhùnsáfẹ́fẹ́ lẹ́ka ètò ìlera.
Nínú ìdánilẹ́kọ̀ọ́ rẹ̀, Abilékọ Evelyn Kútelú, tó jẹ́ olórí àwọn nọ́ọ̀sì tó ń ṣàkóso ọ̀rọ̀ ìlera àwọn obìnrin tó wà nínú oyún, àti àwọn ọmọ wọn, nínú àjọ Rotary Action Group, sọ pé: “Lára àwọn àǹfààní tó wà nínú ìfètò-sọ́mọ-bíbí fún àwọn obìnrin ni pé; wọ́n á le láǹfààní àti ṣe ohunkóhun tí wón bá fẹ́ẹ́ ṣe lásìkò tó wù wọ́n, àti pé èyíkéèyí tó bá fẹ́ẹ́ kàwé sí i lẹ́yìn ìbímọ rẹ̀ náà tún le tẹ̀ síwájú, èyí kò sì ní mú ìpalára dání rárá.
”Bákan náà ni Kútelú tún sọ pé ètò ìfètò-sọ́mọ-bíbí yìí yóò túbọ̀ mú òpin dé bá oyún-bíbàjẹ́ lára obìnrin, bẹ́ẹ̀ lobìnrin náà yóò wá ní ìlera pípé ní gbogbo ìgbà.
Kìí ṣe fún àwọn obìnrin nìkan ni obìnrin nọ́ọ̀sì yìí gbà nímọ̀ràn lórí ètò ìfètò-sọ́mọ-bíbí, obìnrin akọ́ṣẹ́mọṣẹ́ nípa ètò ìlera yìí tún mẹ́nubá á pé ètò yìí dára fún àwọn ọkùnrin náà, nítorí yóò mú kó rọrùn fún wọn láti tọ́jú mọ̀lẹ́bí wọn dáadáa, nítorí bówó bá ṣe mọ; lòògùn náà í mọ.
“Bí ọmọ kò bá pọ̀, yóò rọrùn fún bàbá láti tọ́jú ìyàwó àtàwọn ọmọ rẹ̀ níwọ̀nba tí agbára rẹ̀ ká, ju gbogbo ẹ̀ lọ, wọ́n á leè lo owó tó bá ń wọlé láti fi ṣe àwọn nǹkan mère-mère fún mọ̀lẹ́bí, ayé á wá dùn ún gbé fún wọn.
” Ohun tí Arabínrin Kútelú sọ nìyẹn.
Nígbà tó ń fìdí ọ̀rọ̀ tí Kútelú sọ múlẹ̀, Ọ̀jọ̀gbọ́n Hadiza Galadanci láti iléèwé ẹ̀kọ́ṣẹ́ ìmọ̀ ètò ìlera tó wà ní Kánò, ìyẹn Àmínù Kánò Teaching Hospital, ẹka iléèwé-gíga Báyéró tó wà nílùú Kánò, náà tẹnumọ́ ọn pé lára àwọn àǹfààní tó wà nínú ká máa ṣe ìfètò-sọ́mọ-bíbí fún obìnrin àti ọkùnrin ni pé, yóò rọrùn fún wọn láti rí iṣẹ́ gidi tó wù wọ́n, èyí yóò mú kó rọrùn fún wọn láti ní owó lọ́wọ́ àti tọ́jú ara wọn.
Bákan náà ló sì tún sọ pé ju gbogbo ẹ̀ lọ, ìdàgbàsókè tó lọ́ọ̀rìn yóò le tẹ mọ̀lẹ́bí náà lọ́wọ́, nítorí wón á le lo ìwọ̀nba owó tí wọ́n ni láti fi tọ́jú ara wọn.
Nínú ọ̀rọ̀ tiẹ̀, Ọ̀jọ̀gbọ́n Emmanuel Lúfadéjù, tí wọ́n jẹ́ alákòóso fún àjọ Rotary lórí ìlera àwọn aláboyún àti ọ̀rọ̀ àwọn ọmọ wọn, sọ pé àjọ Rotary ṣe àgbékalẹ̀ ètò yíì láti le mú kí ètò ìlera àwọn ọmọ orílẹ̀-èdè yìí gbèrú sí i.
Lúfadéjú ni, lára àwọn ètò tí àjọ òun ń ṣe ní ètò ìfètò-sọ́mọ-bíbí, àti ìtọ́jú àwọn obìnrin nínú oyún, ìtọ́jú àwọn obìnrin lásìkò ìrọbí, àti lẹ́yìn tí wọ́n bá bímọ ọ̀hún tán.
Ó ní, iṣẹ́ tí àjọ òun yàn láàyò ni láti mú ìkéde yìí káàkiri kọ̀rọ̀-kọ́ndú tó wà lórílẹ̀-èdè wa Nàíjíríà.
Ọ̀jọ̀gbọ́n yìí wá mẹ́nubà á pé ó ṣe pàtàkì kí ìjọba túbọ̀ tẹpá mọ́ ọ̀rọ̀ ìkéde lórí ọ̀rọ̀ àwọn aráàlú àti ìdàgbàsókè àwọn èèyàn inú rẹ̀, pàápàá lórí èyí tó ní í ṣe pẹ̀lú ètò ìfètò-sọ́mọ-bíbí.
Tóyìn Afọlábí, Ìyálájé Jẹ́nẹ́rà dúpẹ́ lọ́wọ́ Sanwó-Olú nítorí ọjà tíjọba ṣí pátápátá
Tóbi Adéyemo
Àlàájà Baliqis Tóyìn Afolábí, Ìyálájé Jénérà ìpínlẹ̀ Èkó ti dúpẹ́ lọ́wó Gómìnà Babájídé Sanwó-Olú fún ti ọjà tí ìjọba rẹ̀ ṣílẹ̀kùn rẹ̀ fáwọn oníṣòwò àti àwon aráàlú láti máa bá ọrọ̀ ajé àti kárà-kátà lọ.
Ọ̀sẹ̀ tó kọjá yìí ni gómìnà pàṣẹ pé kí àwon oní kárà kátà bẹ̀rẹ̀ iṣẹ́ wọn ní pẹrẹu, kò mà sí pé ọjọ́ kan làwọn tó ń ta ohun tẹ́nu ń jẹ máa ṣiṣẹ́ yàtò sí àwon tó ń ta ohun tẹ́nu kò jẹ, gómìnà nígbà tó ń tẹnu kọmísánnà tó ń sàkóso ọ̀rọ̀ àwon ìjọba ìbílẹ̀, Dókítà Wálé Ahmed, sọ̀rọ̀, sọ pé; kí gbogbo ọjà kó bẹ̀rẹ̀ iṣẹ́ ní kíkún.
Láti ìgbà tí àrùn Kòrónà ti súyọ nínú oṣù keta ọdún yìí làwon èèyàn kò tíì lánfààní àti sisé ọrọ̀ ajé, pàápàá àwọn tó ń ta ohun tẹ́nu kò jẹ, kìkì àwon tó ń ta ohun tẹ́nu ń jẹ nìkan ní wọ́n gbà láàyè àtisílẹ̀kùn ọjà.
Ṣùgbọ́n nígbà tí àrùn náà lọ sílẹ̀ díẹ̀, gómìnà fún àwọn ọlọ́jà láǹfààní àti máa ṣiṣẹ́ ọjọ́ kan, sinmi ọjọ́ kan, bẹ́ẹ̀ ni wọn kò tún láǹfààní àti máa lo ọ̀pọ̀ àkókò lẹ́nu ọjà wọn, kódà ọ̀pọ̀ wọn kò lò ju wákàtí méta lọ lénu òwò wọn.
Èyí sì sẹ ọ̀pọ̀ àkóbá fún kárà-kátà wọn.
Ṣùgbọ́n ní báyìí, ìjọba ti ní kí wọ́n máa bá iṣẹ́ wọn lọ, kí ètò ọrọ̀ ajé ba à le túbọ̀ gbèrú sí i ní ìpínlẹ̀ Èkó, pàápàá pẹ̀lú rògbòdìyàn tó ṣẹ̀ṣẹ̀ ṣẹlẹ̀ tó ṣe àkóbá fún ọrọ̀ ajé àwọn kan, àwọn nǹkan tí gómìnà rò papọ̀ rèé tó fi ní kí wọ́n sílẹ̀kùn wọn.
Èyí ló mú kí ìyálájé jẹ́nẹ́rà ìlú Èkó wá dúpé lọ́wọ́ gómìnà fún èrò rere náà, ó ní ohun tó dára ni, ò sí yẹ kéèyàn dúpẹ́ lọ́wọ́ ìjọba rẹ̀ fún ìgbésẹ̀ náà.
“Gbogbo wa la mọ̀ pé ọrọ̀ ajé kò ṣe dáadáa lásìkò yìí, bẹ́ẹ̀ la tún ti ń lọ sópin ọdún, nítorí náà ohun tí gómìnà ṣe dára púpọ̀, a gbọdọ̀ dúpẹ́ lọ́wọ́ wọn, àwa ọlọ́jà náà sì gbọdọ̀ fi ẹ̀mí ìmoore yìí hàn nípa títẹ̀lé àwon òfin àti àlàkalè àrùn Kòrónà tí wọ́n ní ká.
Eleganza àtìyàwó ẹ̀ kí Onírù tuntun kú oríire
Gbajúmọ̀ oníṣòwò ilẹ̀ wa nnì, Àlàájì Razaq Ọkọ́ya àti ìyàwó rẹ̀, Ṣadé ti kí Ọba Abdul-Wasiu Ọmọ́gbọ́láhàn Lawal, Abísógun II kú oríire ìyànsípò wọn gẹ́gẹ́ bíi ọba tilẹ̀ Ìrù.
Àlàájì Ọkọ́ya tí ọ̀pọ̀ èèyàn mọ̀ sí Eleganza ni, akọ́ṣẹ́mọṣẹ́ tó dángájíá ni kábíyèsí, èyí sì farahàn lásìkò tí wọ́n jẹ kọmíṣánnà fún ètò ọ̀gbìn àti ilé ìgbé níìpínlẹ̀ Èkó.
Èyí sì fihàn pé wọ́n á lo ìmọ̀ àti ìrírí wọn lẹ́nu iṣẹ́ ìjọba láti mú ìdàgbàsókè bá ilẹ̀ Ìrù lápapọ̀.
A ò ní gba kọ́bọ̀ lọ́wọ́ ẹnìkẹni láti parí gbọ̀ngàn olówó iyebíye táa ń kọ – Oyèdépò
Olórí ìjọ Living Faith Tabernacle, tí wọ́n ń pè ni Winners’ Chapel, Bíṣọ́ọ̀bù David Oyèdépò ti kéde rẹ̀ pé gbòngàn ńlá tí yóò gbà tó ẹgbẹ̀rún lọ́nà ọgọ́rùń èèyàn lẹ́ẹ̀kanṣoṣo ti bẹ̀rẹ̀, àti pé ìjo òun kò ní béèrè owó lọ́wọ́ ọmọ ìjọ kankan fún kíkó ilé náà títí tí wọn a fí parí rẹ̀.
Oyèdépò sọ̀rọ̀ yìí nígbà tó ń ba àwon ọmọ ìjọ sọ̀rọ̀ lọ́jọ́ tó parí àdúrà àti ààwẹ̀ ọlọ́jọ́ mókànlélógún, tó máa ń wáyé lọ́dọọdún.
Ó ní, títí iṣẹ́ ọ̀hún yóò fi parí, àwon ò ní béèrè kọ́bọ̀ lọ́wọ́ ẹnikẹ́ni fún iṣẹ́ ilé náà, torí Ọlọ́run tó láti ṣiṣẹ́ náà.
Gbọ̀ngàn ìjọ́sìn náà tí wọ́n pe orúkọ rẹ̀ ní ‘Faith Ark’ èyí tó túmọ̀ sí ‘Ọkọ̀ Ìgbàgbọ́’ lédè Yorùbá nìwádìí fihàn pé wọ́n ti bẹ̀rẹ̀ iṣẹ́ náà, inú ọgbà ńlá iléèjọ́sìn náà tó wà lójú ọ̀nà Ìdíìrókò ní Ọ̀tà níìpínlẹ̀ Ògùn, ni wọ́n fẹ́ẹ́ kọ́ gbòngàn náà sí.
Bẹ́ẹ́ ò bá gbàgbé, ọdún 2015 l’Oyèdépò kéde rẹ̀ pé àwọn fẹ́ẹ́ kọ́ gbọ̀ngàn ìjọ́sìn ńlá tí wọ́n pè ní Faith Theatre náà tẹ́lẹ̀, tó máa gba àwọn èèyàn tíye wọn tó ẹgbẹ̀rún lọ́nà ọgọ́rùn-ún, 100,000, kó tóo di pé ìránṣẹ́ Ọlọ́run náà yí ìpinnu yìí padà.
Abíọ́lá Ajímọ̀bi ti padà kú o!
Gómìnà àná níìpínlẹ̀ Ọ̀yọ́, Sẹ́nétọ̀ Abíọ́lá Ajímọ̀bi ti kú o!
Ní nǹkan bíi aago mẹ́rin ku ìṣẹ́jú mẹ́ẹ̀ẹ́dógún la gbọ́ pé ọkùnrin náà jáde láyé.
Awuyewuye tó ń lọ nígbooro ni pé ọkùnrin olóṣèlú náà ti kú tipẹ́, ṣùgbọ́n kò sẹ́ni tó le fìdí ọ̀rọ̀ náà múlẹ̀.
Lọ́sẹ̀ tó kọjá yìí nìròyìn tàn káàkiri pé ọkùnrin náà ti jáde láyé, kó tóó di pé àwọn mọ̀lẹ́bí rẹ̀ sọ pé irọ́ funfun báláú nìròyìn ọ̀hún.
Òun ni wọ́n fi ṣe adelé alága ẹgbẹ́ òṣèlú APC tẹ́lẹ̀, lẹ́yìn tí wọ́n yọ ọ́ kúrò lórí ipò, Ẹ̀kúnrẹ́rẹ́ ìròyìn náà ń bọ̀ láìpẹ́.
Ó ṣeé ṣe kí Ẹgbẹ́yẹmí rọ́pò Túnjí Dísù nípò Kọ̀máńdà RRS
Bí nǹkan kò bá yípadà, ìyẹn ni pé bí àwọn olóṣèlú kò bá tọwọ́ bọ ọ̀rọ̀ náà, ó ṣeé ṣe kí wọ́n gbé Kọ̀máńdà àwọn RRS, àjọ agbófinró ìpínlẹ̀ Èkó tó ń gbógun ti ìwà ọ̀daràn, Ọ̀gbẹ́ni Túnjí Dísù, ó ṣeé ṣe kí ọkùnrin náà fipò yìí sílẹ̀.
Àṣírí tí Àṣejèrè gbọ́ ni pé wọ́n ti gbé ọkùnrin náà lọ sílùú Àbújá, láti tẹ̀ síwájú pẹ̀lú iṣẹ́ ọlọ́pàá nílùú náà.
Igbákejì kọmíṣánnà ọlọ́pàá tí wọ́n ń pè ní Deputy Commissioner of Police, DCP ni Túnjí Disu, ohun tí ọ̀pọ̀ èèyàn kò mọ̀ ni pé ipò yìí náà ni kọmíṣánnà ọlọ́pàá ìpínlẹ̀ Èkó, Hakeem Odùmósù wà, wọ́n kàn fi Odùmósù, táwọn èèyàn máa ń sáábà pè ní Tango 1 ṣe adelé kọmíṣánnà ọlọ́pàá lásán ni.
Bákan náà ni Àṣejèrè tún gbọ́ pé, ó ṣeé ṣe kí Gómìnà Babájídé Sanwó-Olú yan Yínká Ẹgbẹ́yẹmí, gẹ́gẹ́ bíi adarí àjọ kògbérèégbè, ìyẹn Taskforce láti rọ́pò Dísù.
Lára ohun tí Àṣejèrè tún ń gbọ́ ni pé ìṣípòpadà tó dé bá Dísù lọ́wọ́ kan òṣèlú nínú, ẹnìkan tó mọ̀ bọ́rọ̀ náà ṣe ń lọ, sọ pé àwọn aláṣẹ níìpínlẹ̀ Èkó ń fẹ́ kí ẹni tó máa lo ọwọ́ líle di ipò náà mú, ju ẹni tó wà níbẹ̀ lọ́wọ́ yìí, àwọn aláṣẹ yìí gbà pé ọ̀nà tí Dísù ń gbà ṣiṣẹ́ náà kò tẹ́ àwọn lọ́rùn tó.
Ọ̀pọ̀ èèyàn ló ń ròyìn iṣẹ́ ribiribi tí Túnjí Dísù ti ṣe níìpínlẹ̀ Èkó, pàápàá pẹ̀lú bó ṣe mú àtúnto ńlá bá àjọ RRS.
Àwòkọ́ṣe ni ẹka náà jẹ́ láàrín àwọn ọlọ́pàá, nípa ìbálòpọ̀ wọn pẹ̀lú àwọn ara Èkó.
Bó tiẹ̀ jẹ́ pé iléeṣẹ́ ọlọ́pàá kò tí ì fìdí ọ̀rọ̀ yìí múlẹ̀, ohun táa gbọ́ ni pé bí nǹkan kò bá yípadà wọ́n maa kéde ìṣípòpadà náà kọ́sẹ̀ yìí tóó parí, bẹ́ẹ̀ ni gómìnà náà sì máa kéde arọ́pò tuntun, ìyẹn Ẹgbẹ́yẹmí láìpẹ́.
Ẹ gbọ́, Olórin wo lẹ̀yin dìbò fún nínú Bọ́lá Àrẹ àti Tọ́pẹ́ Àlàbí
Ìròyìn fàákája kan ń lọ lọ́wọ́ lórí ẹ̀rọ ayélujára báyìí, àwọn ọ̀jọ̀gbọ́n tó mọ̀ nípa orin àtàwọn ọ̀jẹ̀wẹ́wẹ́ tí wọ́n máa ń gbádùn orin ni wọ́n ń fa ọ̀rọ̀ náà mọ́ra wọn lọ́wọ́ lórí ẹ̀rọ ayélujára.
Ohun tí wọ́n ń fà mọ́ ara wọn lọ́wọ́ náà ni pé tani àgbà nínú àwọn olórí yìí, Màmá Bọ́lá À̀rẹ àti Tọ́pẹ Àlàbi.
Òǹkọrin ẹ̀sìn Krìstẹ́nì làwọn méjèèjì, bó tiẹ̀ jẹ́ pé ọ̀kan ju èkejì lọ lọ́jọ́ orí, ṣùgbọ́n ipa táwọn méjèèjì kó nínú orin kíkọ kò ṣeé kó kéré rárá.
Ṣùgbọ́n ohun táwọn èèyàn ń bí ara wọn léèrè ni pé tani ó mọ orin í kọ jù nínú àwọn méjèèjì.
Báwọn kan ti fọwọ́ mú Tọ́pẹ́ Àlàbí, bẹ́ẹ̀ làwọn mí ìn fọwọ́ mú Bọ́lá Àrẹ.
Ọ̀pọ̀ àwọn àgbà tí wọ́n ti wà tipẹ́ ló fọwọ́ mú Bọ́lá Àrẹ, bẹ́ẹ̀ lọ̀pọ̀ àwọn ọ̀dọ́ òde òní fọwọ́ mú Tọ́pẹ́ Àlàbí.
Gbajúmọ̀ ònkọ̀wé kan, Mọlará Woods tilẹ̀ sọ pé lọ́dún 2004, Màmá Bọ́lá Àrẹ àti ẹgbẹ́ obìnrin rere, ìyẹn Good Women Choir, ti Màmá Fáṣọyin jẹ́ adarí rẹ̀ ṣeré kan nílùú London, fọ́nfọ́n ni gbọ̀ngàn Queen Elizabeth náà kún lọ́jọ́ náà lọ́hùn ún.
Ó dáa, ta lẹ̀yín mú nínú àwọn méjèèjì yìí, ṣé Bọ́lá Àrẹ ni àbí Tọ́pẹ́ Àlàbí, ta le máa pè sóde eré yin?.
Ọlọ́run Ọba kórìíra àwọn tó ń tako òfin ìjọba – Ìmáàmù Asanbẹ́
Nojeem EgeSheik Jamiu Asanbẹ́, Ìmáàmù àgbà Agélété Ìkòyí ti sọ ọ́ di mímọ̀ pé ọdún tó yàtọ̀ lọdún yìí jẹ́ fún gbogbo mùsùlùmí káàkiri àgbáyé, ó sì jẹ́ ọdún tí a gbọdọ̀ bẹ̀rù Ọlọ́run kí á sì páyà rẹ̀, nítorí ó ń jẹ́wọ́ fún gbogbo àwa ẹ̀dá pé òun ni Ọlọ́run, lẹ́yìn òun kò sí ẹlòmíì, bẹ́ẹ̀ ló sì sọ pé Ọlọ́run Ọba kòrìíra gbogbo aẁọn tó ń tako òfin kónílé-ó-gbélé tíjọba ti ṣe pàápàá láàrín àwọn olórí ẹlẹ́sìn.
Bẹẹ ò bá gbàgbé, àwọn mọ́ṣálááṣí àti ṣóòṣì wà nínú àwọn ibi tí ìjọba àpapọ̀ fòfin dè láti máa kórajọ sí pàápàá lásìkò ìgbélé tí àrùn kòrónà fà yìí.
Ó ti lé ní ọ̀sẹ̀ mẹ́fà táwọn èèyàn ti lánfààní àti kórajọ láti ṣẹ̀sìn.
Ṣùgbọ́n ìjọba Ààrẹ Muhammadu Buhari ní kò sáyè fún ẹnikẹ́ni pàápàá àwọn ẹlẹ́sìn mùsùlùmí láti kórajọ fún àdúrà lásìkò ààwẹ̀ Ramadan yìí.
Àlàájì Asanbẹ́ sọ̀rọ̀ yìí nígbà tó ń bá akọ̀ròyìn wá sọ̀rọ̀ láìpẹ́ yìí lórí à ì le kórajo ṣẹ̀sìn àti òfin kóníléógbélé tí ìjọba ṣe fún gbogbo àwọn ọmọ orílẹ̀-èdè yìí, pàápàá àwọn ẹlẹ́sin Krìstẹ́nì àti Mùsùlùmí.
Nígbà tó ń sọ̀rọ̀, ó ní; “Ọdún yìí yàtọ̀, nítorí Ọlọ́run ló ni ilé ayé, ó sì fẹ́ ká mọ̀ pé òun ni Ọlọ́run, òun ba lórí ohun gbogbo.
Ó sì ti fi àjùlọ rẹ̀ han gbogbo àwa ẹ̀dá.
Ẹ ò rí i pé kò tiẹ̀ sọ fẹ́nikẹ́ni pé nǹkan báyìí ń bò wáá ṣẹlẹ̀ lorílẹ̀-èdè àgbáyé.
Ìdí ni pé kò fẹ́ kẹ́nikẹ́ni bá òun pín nínú ògo òun ni.
“Ká ní Àáfàà kan tàbí Wòlíì kan ló sọ lọ́dún tó kọjá pé irú àjàkálẹ̀ àrùn yìí máa ṣẹlẹ̀ ni, a ó ti sọ onítọ̀hún di Ọlọ́run, ṣùgbọ́n Ọlọ́run kò sọ fẹ́nikẹ́ni, kò fi han wòlíì kan, bẹ́ẹ̀ ni kò fi han Àáfàa kankan, ó kàn déédé wọlé báwa lójijì.
Nítorí náà la ṣe gbọdọ̀ bẹ̀rù rẹ̀, ká páyà rẹ̀, ká gbà pé òun ni Ọlọ́run lórí gbogbo ẹ̀dá, àtohun tó ń mí, àtèyí tí kò mí.
”Nígbà tó ń gba àwọn olórí ẹlẹ́sìn nímọ̀ràn lórí àsìkò yìí, Ìmáàmù Asanbẹ́ sọ pé ó di dandan kí á tẹ̀lé òfin tí ìjọba ti ṣe, pàápàá nípa gbígbélé, ó ní ìbẹ̀rù Ọlọ́run ló ṣe kókó, kìí ṣe kíkórajọpọ̀ wa, ó ní bí a bá le bẹ̀rù Ọlọ́run, ká páyà rẹ̀, gẹ́gẹ́ báa ti ń ṣe nínú mọ́ṣálááṣí, ó di dandan kí Ọlọ́run gbọ́ àdúrà wa nínú kọ̀rọ̀ yàrá wa, pàápàá lásìkò ààwẹ̀ Ramadan tó ń lọ lọ́wọ́ yìí.
Olórí ẹlẹ́sìn ọ̀hún tí wọ́n tún jẹ́ sọ̀rọ̀sọ̀rọ̀ lórí rédíò Radio Lagos tún sọ pé kùráánì gan an fi kọ́ àwọn ẹlẹ́sìn mùsùlùmí pé bí àjàkálẹ̀ àrùn bá ṣẹlẹ̀ nínú ìlú kan, “Ohun tí kùráánì sọ ni pé ká jókòó síbi táa wà, ká má lọ síbikíbi, Kùráánì ni; a ò gbọdọ̀ jáde títí àrùn yẹn máa fi kúrò nílùú, ohun tí wọ́n fi kọ́ wa nìyẹn.
”“Ẹni tó wà láyé ló ń sin Ọlọ́run Ọba, gbogbo ohun tíjọba ti sọ kìí ṣe fún ìjọba, kìí ṣe fún Sanwó-Olú tàbí gómìnà kan kan, kìí ṣe fún Buhari, fún ànfààní ara wa ni, fún ìlera wa ni, fún àwa àti ilé wa ni, nítorí náà ó ṣe pàtàkì kí gbogbo wa bọ̀wọ̀ fún ohun tí wọ́n ní ká ṣe, mo sì ń fi àsìkò yìí rọ àwọn Àáfàa tí wọ́n ṣí ń tako ìlànà ìjọba pé kí wọ́n wo ọlá àsìkò ààwẹ̀ yìí, kí wọ́n yípadà nítorí Ọlọ́run kórìíra àwọn tó ń tako òfin àwọn aṣáájú tó ti yàn fún wọn.
Òfin ìjọba la tẹ̀lé o, kò bá jù bẹ́ẹ̀ lọ
Kí ń tiẹ̀ kọ́kọ́ gbee sí i yín létí ná láìṣe ìbọn, ọ̀fọ̀ ńlá ló ṣe Àdìsá kódà lọ́jọ́ tí wọ́n wá sọ fún un láàrín ọjà pé bàbá rẹ̀ kú lábúlé kinní ọ̀hún kò wọ̀ọ́ lára tó bẹ́ẹ̀.
Báwo lẹ̀yin tiẹ̀ ṣe fẹ́ kó rí, ẹni tó ti yajú sí gbogbo àwa kọmití ọjà, kò tún fi mọ níbẹ̀ o, Ìwà àìbìkítà ló hù sí ìyálọ́jà nígbà tó tún ṣe àfojúdi sí Bàbálọ́jà tuntun.
Ki ń má parọ́ fún yín, kò sí ibi tí alákọrí abara gíọgìọ ara rẹ̀ fojúsí lọ́jọ́ ìwúye bàbálọ́jà wa tuntun.
Lóòótọ kò sí ọ̀rọ̀ ariwo níbẹ̀, wọ́ọ́rọ́wọ́ la ṣeé láti pa òfin tó rọ̀ mọ́ àjàkálè àrùn covid-19 mọ́ gẹ́gẹ́ bí àlàkalẹ̀ ìjọba ṣùgbọ́n síbẹ̀ pẹ́pẹ́yẹ pọnmọ nísọ̀ eléso, ṣẹ́yin náà mọ̀ pé nǹkan máa ń kángun sí àwọn kan ju àwọn kan lọ.
Àlàájì Ọlọ́hungbẹ́bẹ̀ ni Olórí àwọn eléso, òun náà ló tún jẹ́ bàbá ọjà tuntun, ó wá já sí pé tiẹ̀ di méjì lọ́dọ̀ àwọn eléso nìyẹn kódà aṣọ oríṣìí méjì ni wọ́n mú, bó tiẹ̀ jẹ́ pé ìwaju ìsọ̀ oníkálukú ni fàájì tí ń ṣàn ṣùgbọ́n ohun kàn tó dájú ni pé ó hàn gbangba sí àwọn oníbárà lọ́jà Àṣejèrè lọ́jọ́ náà pé fàájì ń ṣàn kódà àríyá náà fẹ́ẹ́ má lópin fún àwa táà sí nídìí ọ̀tẹ̀ torípé ṣe ni Àdìsá ká gúọ́ bí ẹni tí ọba rọ̀ lóyè tó ń wò bí nǹkan ṣe ń lọ.
Ìyẹn ni mo fi pinnu pé kí Ọlọ́run má jẹ́ kí n rí nǹkan tí mo máa fi bá wọn gbé omi ọ̀tẹ̀ kaná nítèmi’, ha ọjọ́ yẹn kò dáa fún Àdìsá rárá.
Lóòótọ́ lòun náà bá wa wọ aṣọ ànkárá taa mú o torípé kò sẹ́ni tó tíì rọ̀ọ́ lóyè báyìí ṣùgbọ́n aṣọ yẹn kò yẹẹ́ rárá, ṣe ló dàbí ìgbà tí èèyàn wọ aṣọ sọ́rùn igi ọparun, tẹ́yin náà bá rí àrà táwa táà si nídìí ọ̀tẹ̀ fi ànkárá yẹn dá soro á gbee yín lọ, kódà òhun la tún fi rán aṣọ ìbòmú ni gbogbo ẹ̀ bá kúkú ṣe rẹ́gí, àṣé wàhálà rámpẹ́ a máa mú ẹ̀jẹ̀ èèyàn gbẹ!
Láì ṣàárẹ̀ Àdìsá yọ́ bí àbẹ́là àjókù kọ́dà àwọn ọmọọṣẹ́ rẹ̀ gan kò rí tiẹ̀ rò.
Àwọn Ọmọ́ga, Jamiu àti Táyélolú ni wọ́n ṣe alábòjútó bí gbogbo nǹkan ṣe gún régé bí ìdodo ẹ̀fọn.
Ọlọ́gbọ́n ni bàbálọ́jà wa tuntun, wọ́n ní ká má fi ìwà rẹ̀ bẹ̀ẹ́ wò torípé̀ a ò lè fẹ́ irú wọn kù láwùjọ.
Àlàájì Ọlọ́hungbẹ́bẹ̀ gan ni wọ́n ránṣẹ́ pe Àdìsá níbi tó waráró sí àfi bí ẹni pé ó ti ń retí kí wọń ránṣẹ́ sóun tẹ́lẹ̀ ṣe ló sáré dọ̀bálẹ̀ síwájú bàbálọ́jà tó bẹ̀rẹ̀ síí bẹ̀bẹ̀ tàánú tàánú, ẹ wòó àánú rẹ̀ kọ́kọ́ ṣemí o, ṣùgbọ́n ọmọkùnrin náà kò ṣeé ṣàánú jàre, kò níwà bẹ́ẹ̀ ni kò lẹ́wà, ó tún mọ bí wọ́n ṣe ń dá iná ọ̀tẹ̀ ṣùgbọ́n ṣá ó dámilójú pé kò sẹ́ni tó máa fi ọkàn tan kinní burúkú rẹ̀ mọ́.
Bí Àdìsá ṣe ń bá bàbálọ́jà sọ̀rọ̀ ni Jamiu ń sọ fún un pé kó sún sẹ́yìn láti pa òfin kòrónà mọ́, ṣé mo rántí sọ fún un yín pé bàbálọ́jà ti gba Jámíù gẹ́gẹ́ bí amúgbálẹ́gbẹ̀ẹ́ rẹ̀ ṣẹ́yin náà mọ̀ pé ọmọburúkú lọ́jọ́ọrè tiẹ̀.
Bí bàbálọ́jà ṣe tètè dáríji Àdìsá yẹn ṣeni ìyálọ́jà dijú pátápátá, wọ́n ní ọ̀rọ̀ rẹ̀ kò ju bíntín níwájú àwọn mọ́, màmá sọ pé ikú tíi pani lọmọkùnrin náà àti pé ṣeni ìgbésẹ̀ ìṣubú tó gbé ṣì ń bí àwọn nínú torípé tó bá jẹ́ pé ó rí ọ̀nà lo ni, ó dájú pé ìṣípòpadà máa ti dé bá àwọn báyìí.
Pàkò báyìí ní Àdìsá ń ṣẹ́jú bíi màálù tó kófìrí ọ̀bẹ ṣùgbọ́n síbẹ̀ ejò lọmọkùnrin náà kò ṣéé nu ẹnu fún.
Ó ṣe díẹ̀ táwọn akólẹ̀ ti wọ inú ọjà gbẹ̀yìn bẹ́ẹ̀ ni ìṣòro pọ̀ lo kódà, ìbòmú di túláàsì torípé béèyàn kò bo imú nítorí kòrónà, irọ́ o yóò bo imú torí òórùn ilẹ̀.
Ṣùgbọ́n lọ́wọ́ báyìí Jámíù ni ìṣòro Àdìsá torípé kò tiẹ̀ fẹ́ẹ́ ri i nítòsí bàbálọ́jà rárá ni, wọ́n sì tún ti sọ pé kó máa mójútó bí àwọn akólẹ̀ ṣe máa tètè máa wá kọ́lẹ̀ torípé ìyẹn náà jẹ́ ìṣòro kan lọ́tọ̀, ara àwọn nǹkan tí Àdìsá máa fi ń ṣe ọkọ àwọn àlè rẹ̀ nìyẹn torípé owó ìgbẹ́ kìí rùn ni báyìí.
Ìjà àgbà méjì fẹ́ẹ́ ṣẹlẹ̀ o, Àdìsá ń gbìyànjú láti tún orúkọ ara rẹ̀ ṣe nínú ìwé Àlàájì Ọlọhúngbẹ́bẹ̀ ṣùgbọ́n ọmọ́ga yarí ó ní àfi ká rántí òwe àdéhùn tóripé gbogbo nǹkan táa nílò láti mọ̀ irú ti ọ̀gá òun ń pa lábẹ́nú lòun tú síta torípé náà ipò rẹ̀ gẹ́gẹ́ bí igbákejì ọlọ́pàá ọjà lòuń fẹ́.
Ẹ gbọ́ ta ló máa fi inú tán Ọmọ́ga tó fi ìdí àṣírí Ọ̀gá rẹ̀ hànde.
Èmi ò sọ fún un bẹ́ẹ̀ o, mo kàn ń ròó ni ṣùgbọ́n ọ̀rọ̀ náà gbèrò gidi.
Nǹkan dé o, àwọn Hausa tí wọ́n wà lọ́jà láwọn náà fẹ́ẹ́ yan olórí tó jẹ́ ẹ̀yà tiwọn, ẹrú mà ti pé nílé kẹ̀, ṣé ọ̀gá méjì le wa ọkọ̀ kan náà ni.
Ọ̀rọ̀ náà kìí ṣe àwàdà o, wọ́n míìnì ẹ̀ ni ò ṣùgbọ́n àwa náà ti dá èsì lẹ́tà wọn padà fún wọn.
Àdìsá tiẹ̀ faraya ṣé òun kúkú gbọ́ hausa dáadáa ní tiẹ̀.
Imú ẹlẹ́dẹ̀ Àdìsá mà tún padà wọgbà o.
Ta ló tọ́jú kámẹ́rà sí Tóólú Geètì Lẹ́kkí?
Gbogbo àwọn gómìnà ilẹ̀ Yorùbá, àtàwọn mínísítà ilẹ̀ Yorùbá tí wọ́n wá sí Èkó lórí ọ̀rọ̀ rògbòdìyàn tó ṣẹlẹ̀ lọ́sẹ̀ tó kọjá yìí ni wọ́n ń bi ara wọn léèrè ohun kàn.
Ìbéèrè ọ̀hún ni pé ta ló tọ́jú kámẹ́rà sí tóólú geètì Lẹ́kkí?
Àbẹ̀wò ibi gbogbo táwọn jàndùkú bàjẹ́ làwọn gómìnà, àtàwọn mínísítà pẹ̀lú àwọn oníròyìn lọ fún lọ́jọ́ náà, bí wọ́n ti dé tóólú geètì Lẹ́kkí, tí wọ́n ṣàyẹ̀wò àwọn ibi tí wọ́n bàjẹ́ tán.
Bí gómìnà àná níìpínlẹ̀ Èkó, Babátúndé Fáṣọlá ṣe dé ibùdó náà, ẹ̀yìn ló wà, lẹ́yìn táwọn gómìnà àtàwọn yóókù tí wọ́n jọ lọ kọjá tán, ló ṣàkíyèsí kámẹ́rà kan tí wọ́n fi pamọ́, ló bá pe àkíyèsí àwọn yóókù rẹ̀ sí kámẹ́rà náà.
Ṣùgbọ́n ọkùnrin amòfin náà kò sọ̀rọ̀ púpọ̀, ó kàn nawọ́ sí kámẹ́rà náà ni.
N làwọn èèyàn bá ń bi ara wọn léèrè pé ta ló tọ́jú kámẹ́rà sí tóólú geètì Lékkí, ṣé àwọn ọ̀dọ́ tí wọ́n ṣèwọ́de, tí wọ́n sì ń bínú ni, àbí àwọn tó gbàgbé kámẹ́rà wọn lásìkò ìwóde.
Ṣé wọ́n dẹ kámẹ́rà náà síbẹ̀ ni, àbí wọ́n gbàgbé ẹ̀ síbẹ̀?
Ohun táwọn èèyàn bi ara wọn léèrè nìyí.
Ṣùgbọ́n Àṣejèrè gbọ́ pé ìwádìí àwọn ọ̀tẹlẹ̀múyẹ́ ṣì ń lọ lọ́wọ́ láti mọ ohun tí wọ́n fẹ́ẹ́ fi kámẹ́rà náà ṣe.
Bí ẹ ṣe lè so nọ́ḿbà ìdánimọ̀ yín pọ̀ mọ́ nọ́ḿbà fóònù tí ẹ ń lò
Bóyá ẹ ti gbọ́, ṣùgbọ́n tí ẹ ò bá tí ì gbọ́, àjọ tó ń ṣàkóso ọ̀rọ̀ ìbáraẹnisọ̀rọ̀ nílẹ̀ wa Nàíjíríà, ìyẹn Nigerian Communications Commission (NCC) ti fún àwọn iléeṣẹ́ ẹlẹ́rọ ìbánisọ̀rọ̀ nílẹ̀ wa ni gbèndéke ọ̀sẹ̀ méjì láti fòfin de gbogbo àwọn nọ́ḿbà fóònù tí wọ́n bá kọ̀ láti so nọ́ḿbà ìdánimọ̀ wọn, èyí tí a mọ̀ sí National Identity Numbers (NIN) mọ nọ́ḿbà fóònù wọn, kó tóó di ọjọ́ to gbẹ̀yìn nínú oṣù yìí, ìyẹn ọjọ́ kọkàndínlọ́gbọ̀n, oṣù karùn-ún, ọdún yìí.
Fún àwọn tí kò bá ti i lánfààní àti ṣe tiwọn, ọ̀nà tí ẹ lè gbà ṣe é nìwọ̀nyí:
Fún àwọn tó ń lo MTN Ẹ tẹ *785# láàrín ìṣẹ́jú àáyá, ó ti dòhun nìyẹn.
Bẹ́ẹ̀ lẹ tún le kàn sí wọn lórí https://mtnonline.
com/nim/ láti orí fóònù tàbí kọ̀mpútà yín.
Ohun tí wọn máa béèrè lọ́wọ́ yín ni; nọ́ḿbà ìdánimọ̀ yín, ìyẹn NIN, orúkọ yín, nọ́ḿbà fóònù yín, NIN, àti àdírẹ́sì email.
Bí ẹ bá ti ṣe àwọn nǹkan wọ̀nyí tán, kí ẹ fi ránṣẹ́, ṣùgbọ́n kí ẹ dúró de èsì láti ọ̀dọ̀ àwọn ẹlẹ́rọ ìbánisọ̀rọ̀ tí ẹ̀ ń lò náà.
Fún àwọn tó ń lo Airtel
Bí wọn kò bá tètè da yín lóhùn, ẹ ní sùúrù, wọ́n á dá yín lóhùn, tàbí kí ẹ tún un ṣe.
Bí ẹ bá ń lọ Glo tàbí 9mobile
Ṣe le máa lọ sọ́dọ̀ àwọn ẹlẹ́rọ ìbánisọ̀rọ̀ yìí lọ́fíìsì wọn, láti forúkọsílẹ̀.
Bí ẹ bá ní ìṣòro, yóò dára bí ẹ bá le kúkú gba ọ́fíìsì wọn lọ.
‘Lóòótọ́ ọ̀rọ̀ ìbálòpọ̀ là ń sọ, ṣùgbọ́n ìdílé tó ti dàrú fógójì ọdún, ètò labalábá ló tún ún ṣe’
Olúwatóyìn Ohio Alegbé latọ́kùn ètò labalábá lórí rédíò Bond FM, àwọn tọkọ-tìyàwó lètò náà wà fún, wọ́n ti bá wa sọ̀rọ̀ nípa bí wọ́n ṣe ń lo ètò náà láti tún ọ̀pọ̀ ìdílé tó ti dàrú ṣe.
Ohun tí wọ́n sọ fún SINMISỌ́LÁ ÀJÀDÍ rèé.
Nípa mi
Orúkọ mi ni Olúwatóyìn Ohio Alegbé, àwọn èèyàn máa ń pè mí ní Labalábá.
Sọ̀rọ̀sọ̀rọ̀ ni mí, mo sì tún máa ń ṣiṣẹ́ oge.
Ọdún 1992 ni mo jáde iléèwé gíga níbi tí mo ti kẹ́kọ̀ọ́ nípa ìbáraẹnisọ̀rọ̀, ìyẹn Mass Communications, ṣùgbọ́n ọdún 1999 ni mo bẹ̀rẹ̀ iṣẹ́ ìròyìn gan-an lórí tẹlifísàn NTA.
Ọdún tó kọjá ló pé ogún ọdún tí mo ti wà lẹ́nu ẹ̀.
Ohun tó mú mi bẹ̀rẹ̀ ètò labalábá
Ọkàn nínú àwọn ètò tí mo ń ṣe lórí tẹlifíṣàn tẹ́lẹ̀ ni mo pè ní “Àwọn obìnrin fẹ́ràn àti máa sọ̀rọ̀”.
Lára àwọn abala tó wà nínú ètò ọ̀hún lohun tó ní i ṣe pẹ̀lú ìbálòpọ̀, ṣùgbọ́n àwọn tó ń darí wa nígbà náà kò fi taratara gba ti ètò yẹn, nítorí àwọn ọ̀rọ̀ táa máa ń sọ níbẹ̀.
Èyí ló mú ká yí ètò náà padà, bẹ́ẹ̀ la tún yí àsìkò rẹ̀ padà sí àṣálẹ́.
Ètò náà tẹ̀ síwájú, ṣùgbọ́n a rí i pé ọ̀pọ̀ àwọn tó yẹ kó máa kópa ń tijú, nítorí orí tẹlifíṣàn ni.
Ohun tó mú wa bẹ̀rẹ̀ Yorùbá nìyẹn, ohun tó mú wa dé rédíò Bond nìyẹn.
Nígbà tó tún yá, a wò ó pé orúkọ wo la fẹ́ẹ fún ètò yẹn, àwọn kàn so ‘Odóngúnyán, àwọn kàn ní Làkúkúlàlà’, ṣùgbọ́n mo pè é ní “Labalábá”.
Nítorí kòkòrò tó ní onírúurú àwọ̀ ni, bẹ́ẹ̀ sì lọ̀rọ̀ ìgbéyàwó jẹ́.
Ìdí táa fi ń ṣètò labalábá lórí rédíò
Ọ̀pọ̀ àwọn tọkọ-tìyàwó ni kìí ṣe ìbálòpọ̀, kódà lẹ́yìn ìgbéyàwó, ọ̀pọ̀ wọn kìí tiẹ̀ ṣe rárá, ohun tó fàá tí ọ̀pọ̀ àwọn ọkùnrin fi ń wo ìta nìyẹn.
Nítorí náà, à ì sí ìbálòpọ̀, àbí à í lóye ìbálòpọ̀ láàrin tọkọ-tìyàwó ló máa ń fa wàhálà ju.
Ni mo ṣe sọ pé ká kúkú bẹ̀rẹ̀ sí í ṣe nǹkan nípa ẹ̀, bóyá táa bá bẹ̀rẹ̀ ètò, àwọn èèyàn á bẹ̀rẹ̀ sí í sọ ẹ̀dùn ọkàn wọn síta gbangba.
Àwọn ìpèníjà àti àṣeyọrí wa
Nígbà táa bẹ̀rẹ̀, onísọkúsọ ni wọ́n ń pè wá lórí rédíò, ṣùgbọ́n ó bẹ̀rẹ̀ sí í mọ́ wọn lára, àwọn náà bẹ̀rẹ̀ sí í pè wá lórúkọ.
Ọ̀pọ̀ nǹkan rere sì lètò yìí ti ṣe fáwọn èèyàn, torí ọ̀pọ̀ ìdílé ló ti túnṣe, pàápàá láti ẹka ìbálòpọ̀ tọkọ-taya.
Fún àpẹẹrẹ, ó ní ọkùnrin kan tó wáá bá wa tó sọ pé fún ogójì ọdún ló fi ní ìdààmú nínú ìgbéyàwó òun, ṣùgbọ́n ètò náà ti mú ìgbà ọ̀tun wọnú ìdílé náà.
Bí ọ̀rọ̀ ìbálòpọ̀ bá ti yanjú láàrin tọkọ taya, ìyóókù kékeré ni.
Ìṣòro tọkọ-taya
Kò sóhun méjì ju pé ọ̀pọ̀ àwọn tọkọ taya ni kìí bá ara wọn sọ̀rọ̀.
Wọ́n ń sun orí bẹ́ẹ̀dì kàn náà, ṣùgbọ́n wọn ò mọ inú ara wọn.
Nígbà tí wọ́n bá wá gbé e sọ́kàn jù, ni ẹ̀jẹ̀ ríru àti àisàn á wọlé.
Bákan náà ni ìgbéraga láàrin tọkọ-taya, a gbọdọ̀ nà tán fúnra wa.
Ojú táwọn mọ̀lẹ́bí mi fí ń wó ètò náà
Àwọn mọ̀lẹ́bí mi mọ ohun tí mo ń ṣe, mo ti ṣàlàyé fún wọn, wọ́n sì mọ̀.
Iṣẹ́ tí mo gbà ni, wọ́n sì ń tìmílẹ́yìn, wọ́n ń gbárùkù tì mí.
Bẹ́ẹ̀ làwa náà ti ń fomi la àwọn ọ̀rọ̀ taa ń sọ lórí afẹ́fẹ́, ó ti yàtọ̀ sí ti tẹ́lẹ̀.
Ìmọ̀ràn mí fáwọn tọkọ-taya
Kí wọn mọ inú ara wọn, kí wọ́n nà tán síra wọn, ẹ jẹ́ kí á máa bá àwọn ọkọ wa tàbí aya wa sọ ohun tí a bá fẹ́, bí ẹ bá ṣe fẹ́ kí wọ́n bá a yín ṣe é ni kí ẹ sọ fún wọn, bí a ò bá sọ̀rọ̀, tóbá yá, íbínú á wọlé, kinní yẹn kò wá ní dùn mọ́, ohun tó fà á táwọn mí ìn kò fi nífẹ̀ẹ́ aya tàbí ọkọ wọn mọ́ nìyẹn.
Nígbà tó bá yá, á á wá rí i pé kò sí àtúnṣe mọ́, èyí kò sì yẹ kó rí bẹ́ẹ̀.
Ọba Akiolú ti padà sáàfin ẹ̀ n’Íga Ìdúnganran
Olówó Èkó, Ọba Rilwanu Àrẹ̀mú Oṣùọlálé Akiolú I, ti padà sáàfin ní Ìga Ìdúnganran tó wà ní Ìsàlẹ̀ Èkó.
Òní ọjọ́ kínní, oṣù kínní, ọdún tuntun 2021 ni Akiolú padà sí ààfin.
Tìlù-tìfọn ni Ọba Akiolú fi wọ ààfin.
Ohun taa gbọ́ ni pé ìpẹ̀bí ni wọ́n kọ́kọ́ gbé kábíyèsí lọ, láti lọọ ṣe ìwúre táwọn àgbà àti ìṣẹ̀mbáyé, èyí wáyé láàárọ̀.
Nígbà tó sì di nǹkan bíi aago mẹ́ta ọ̀sán làwọn ààfáà, àtàwọn mùsùlùmí wáá ṣe àdúrà fún bàbá náà ní ààfin.
Lásìkò tí ìwọ́de ìfẹ̀hónú hàn táwọn ọ̀dọ́ tó wáyé nínú oṣù kẹwàá ọdún yìí ni àwọn jàndùkú yawọ ààfin kábíyèsí n’Íga, wọ́n ba ọ̀pọ̀lọpọ̀ dúkìá tó wà láàfin jẹ́, bẹ́ẹ̀ ni wọ́n sì tún kó ẹrù ààfin lọ.
Kété táwọn jàndùkú náà yawọ ààfin ni àwọn agbófinró ṣójà wáá gbé kábíyèsí jáde kúrò láàfin, látìgbà náà ló sì ti wà nílé rẹ̀ tó wà ní Lẹ́kkí, l’Ékòó.
Ọ̀kan nínú àwọn olóyè ọba tó bá Àṣejèrè sọ̀rọ̀ láìpẹ́ sọ pé kìí ṣe pé kábíyèsí kò le padà sí ààfin, bó tiẹ̀ jẹ́ pé àwọn ti ṣe gbogbo ètùtù tó yẹ káwọn ṣe, síbẹ̀ àtúnṣe gbọdọ̀ bá gbogbo àwọn dúkìá táwọn jàndùkú bà jẹ́ náà.
Bó tiẹ̀ jẹ́ pé àtúnṣe ààfin Ọba ṣì ń lọ lọ́wọ́, ohun tí Àṣejèrè gbọ́ ni pé kábíyèsí ti padà sí ààfin, ibẹ̀ ni yóò sì ti máa ṣe àkóso rẹ̀ láti àsìkò yìí lọ.
Ọpẹ́ o!
Àwọn olùkọ́ Yunifásitì ti padà sẹ́nu iṣẹ́
Ẹgbẹ́ àwọn olùkọ́ Yunifásitì ilẹ̀ wa táa mọ̀ sí ASUU ti padà sẹ́nu iṣẹ́ wọn.
Èyí wáyé lẹ́yìn ìyanṣẹ́lódì oṣù mẹ́sàn-án tí wọ́n ti gùnlé, láti oṣù kẹta ọdún yìí, ìyẹn March.
Bíọ́dún Ògúnyẹmí, Ààrẹ ẹgbẹ́ náà ló sọ fún àwọn oníròyìn nílùú Àbújá, láàárọ̀ Wẹ́sde yìí.
Ó ní, ìkéde yìí wáyé lẹ́yìn tóun ti fọ̀rọ̀ náà tó àwọn ìgbìmọ̀ tó ń ṣàkóso ẹgbẹ́ àwọn olùkọ́ náà létí.
Akérédolú ṣèfilọ́lẹ̀ ọjà ìgbàlódé Ọbádá l’Ókèigbó
Aya gómìnà ìpínlẹ̀ Òǹdó, Arábìnrin Betty Anyanwu-Akérédolú ti ṣèfilọ́lẹ̀ ọjà ìgbàlódé Ọbádá tó wà nílùú Òkèigbó, níìpínlẹ̀ náà.
Alága kánsù Ilẹ̀olúújì/Òkèigbó, Abilékọ Rebecca Táíwò Adéoyin ló tún ọjà náà kọ́, lẹ́yìn tí ọ̀pọ̀ àwọn nǹkan ti bàjẹ́ níbẹ̀.
Níbi ìfilólẹ̀ náà ni aya gómìnà ti rọ gbogbo àwọn ọlọ́jà tó ń ṣe káràkátà nínú ọjà ọ̀hún kí wọ́n ṣàmúlò rẹ̀ dáadáa, kí wọ́n sì máa tọ́jú rẹ̀ lóòrèkóòrè, kó má ba à dà bíi ti bó ṣe wà tẹ́lẹ̀.
Bẹ́ẹ̀ ló sì tún rọ̀ wọ́n láti máa bọ̀wọ̀ fún àwọn òfin tó de àrùn Kòrónà nígbà gbogbo.
Nínú ọ̀rọ̀ tiẹ̀, alága kánsù náà, ó ní; bó tiẹ̀ jẹ́ pé ọrọ̀ ajé kò ṣe dáadáa lásìkò yìí, síbẹ̀ ìjọba òun ti ṣe ojú ọ̀nà Òkepọ̀tẹ̀/Lọ́ta tí kò ju kìlómítà kan lọ.
Kàkà ká pín owó tí a kọ́kọ́ rí lórí orin ‘Ọdún yìí á tura’, irinṣẹ́ orin àti bọ́ọ̀sì la fi rà  * Èmi kìí bá wọn bú olórin ẹ̀mí ní tèmi, Ọlọ́run kò fìdájọ́ sí wa lọ́wọ́  – Màmá Fáṣọyin
Ó lé lọ́gbọ̀n ọdún tórin ọ̀hun fi gba ìgbooro kan: Ọdún ń lọ sópin, àti Ọdún yìí á tura, kódà títí di àsìkò yìí làwọn èèyàn sì ń gbọ́ ọ tí wọ́n tún ń lo orin náà, kò fẹ́rẹ̀ máà sí ẹnìkan tí kò mọ orin náà, pàápàá nílẹ̀ Yorùbá, láì fi tẹ̀sìn ṣe.
Láìpẹ́ yìí ni adarí ẹgbẹ́ náà, Abilékọ Deborah Abímbọ́lá Fáṣọyin ṣọjọ́ọ̀bí ọgọ́rin ọdún.
Láti sààmì ayẹyẹ ọjọ́ọ̀bí yìí, wọ́n bá TỌ́PẸ́ OLÚKỌLÉ sọ̀rọ̀ nípa ìgbésí ayé wọn, bí wọ́n ṣe ṣàkóóso ẹgbẹ́ obìnrin rere lásìkò náà, àti ànfààní tí wọ́n ti rí láti ipasẹ̀ àwọn orin-ẹ̀mí tí wọ́n ti ṣe lásìkò náà.
Ohun tí wọ́n sọ rèé.
Ẹ jẹ́ ká mọ diẹ̀ nínú ìbẹ̀rẹ̀ yín, kó tóó di pé ẹ lọ sílé ọkọ?
Lẹ́yìn tí mo parí iléèwé modern tí mo bẹ̀rẹ̀ iṣẹ́, mo kọ́ṣẹ́ fún ọdún kan, mo sì ṣiṣẹ́ fún ọdún mọ́kàndínlógbòn níléètàjà tí wọ́n ń pè ní Kingsway Stores.
Ọdún 1968 ni mo bẹ̀rẹ̀ iṣẹ́ l’Ékòó.
Ṣùgbọ́n nígbà tí mo lọ sílé ọkọ, wọ́n gbé mi padà lọ sílùú Ìbàdàn láti lọọ bẹ̀rẹ̀ ẹka iléeṣẹ́ yẹn tí wọń ṣẹ̀ṣẹ̀ ṣí níbẹ̀, àwa la ṣí i.
Irú iṣẹ́ wo lẹ̀ ń ṣe níbẹ̀?
Iṣẹ́ akọ̀wé ni, ṣùgbọ́n mo fẹ̀yìntì gẹ́gẹ́ bíi máníjà lọ́dún 1986.
Kí ló mú kí ẹ pẹ́ níbẹ̀ tó bẹ́ẹ́ yẹn?
Ọlọ́run ni ò.
Ọ̀pọ̀ àwọn èèyàn ni wọ́n lé kúrò lẹ́nu iṣẹ́, àwọn mí-ìn ṣaláìsí.
Ọlọ́run ló gbé mi ró o.
Mi ò rò pé torí mo tẹpá mọ́ṣẹ́ o, torí ọ̀pọ̀ àwọn èèyàn ló tẹpá mọ́ṣẹ́ tí àwọn ọ̀gá kò rí iṣẹ́ wọn, tí wọn ò sì gba ìgbéga lẹ́nu iṣẹ́.
Gẹ́gẹ́ bí ọ̀dọ́bìnrin tó ń ṣiṣẹ́ níléeṣẹ́ Kingsway, àwọn okùnrin á máa yọ yín lẹ́nu, báwo lẹ ń ṣe ń ṣe pẹ̀lú àwọn ọkùnrin àsìkò náà?
Ibi tí mo ti ń bọ̀ ni, ìpìlẹ̀ mi kò gbà mí láàyè àti ṣèranù.
Ọwọ́ líle làwọn ẹ̀gbọ́n mi tí mo gbé ọ̀dọ̀ wọn fi mú mi.
Mi ò gbọdọ̀ dúró máa bá ọkùnrin sọ̀rọ̀; wọ́n á fẹ́ẹ́ lù mí pa.
Bí mo bá ṣetán níbi iṣẹ́, ó dilé ni.
Ẹ̀rù wà nígbà náà, ìbáwí sì wà.
Ohun tó mú mi la àkókò yẹn kọjá nìyẹn.
Lóòótọ́ gẹ́gẹ́ bíi ọ̀dọ́mọdé, mo rò pé wọ́n ń fìyà jẹ mí ni, kódà ará oko làwọn ọ̀rẹ́ mi máa ń pé mí Ẹ̀yin mélòó lẹ wà nínú ẹgbẹ́ akọrin obìnrin rere?
Bíì ọgọ́rùn-ún àti mélòó kan, ṣùgbọ́n wọ́n dín wa kù sí mẹ́rìnlélọ́gbọ̀n, nígbà tó tún yá; a di mẹ́tàdínlọ́gbọ̀n.
Àwọn kan bá ọkọ wọn lọ síbòmíì, àwọn kan lọ sílùú òyìnbó láti lọọ tọ́jú ọmọ àti ọmọ-ọmọ wọn.
Kí ló gbé yín padà wá s’Ékòó, lẹ́yìn ọ̀pọ̀lọpọ̀ ọdún tí ẹ ti lò n’Íbàdàn?
Èkó ni gbogbo àwọn ọmọ mì wà, nígbà tí ọ̀kan nínú wọn bímọ lọ́dún 2001 ni mo wá bá a tọ́mọ, ṣùgbọ́n nígbà tó di ọdún 2002 ni gbogbo wọn bá kúkú fohùn ṣọ̀kan pé kí ń máa bọ̀ l’Ékòó, ki n máa tẹ̀ síwájú pẹ̀lú iṣẹ́ mi níbí.
Ṣùgbọ́n lẹ́yìn àwo orin kẹta tí a ṣe jáde tó gba ìgboro kan, ni mákẹ́tà bá pè wá, ló bá ní a láwọn owó kan gẹ́gẹ́ bí ẹ̀tọ́ láti gbà.
Ó yà wá lẹ́nu gan an ni.
A ò gba owó yẹn ò, nítorí ilé ọkọ ni gbogbo wá wà, àti pé gbogbo wa la ní íṣẹ́ tí à ń ṣe.
Ìdí kejì ni pé ó máa ń wá sọ́kàn wa pé owó nìkan ló le tú ẹgbẹ́ wa ká.
N la bá sọ fún mákẹ́tà yẹn pé kó sọ owó yẹn di irinṣẹ́ orin àti ọkọ̀ bọ́ọ̀sì ta ó máa gbé káàkiri fún wa.
A ò fọwọ́ kan owó yẹn rara
Ẹ jẹ́ ká sọ̀rọ̀ tí owó, ǹjẹ́ àwọn àwo yìí mówó wọlé dáadáa?
Nígbà táa ń ṣe orin yìí nígbà yẹn, ìhìnrere ló wà lọ́kàn wa, a ò ṣe é nítorí owó, inú wa dùn lásìkò náà pé a lọ́nà kan tí à ń gbà gbé ọ̀rọ̀ Ọlọ́run jáde, a ò ronú owó rárá.
Ṣùgbọ́n lẹ́yìn àwo orin kẹta tí a ṣe jáde tó gba ìgboro kan, ni mákẹ́tà bá pè wá, ló bá ní a láwọn owó kan gẹ́gẹ́ bí ẹ̀tọ́ láti gbà.
Ó yà wá lẹ́nu gan an ni.
A ò gba owó yẹn o, nítorí ilé ọkọ ni gbogbo wá wà, àti pé gbogbo wa la ní iṣẹ́ tí à ń ṣe.
Ìdí kejì ni pé ó máa ń wa sọ́kàn wa pé owó nìkan ló le tú ẹgbẹ́ wa ká.
N la bá sọ fún mákẹ́tà yẹn pé kó sọ owó yẹn dí irinṣẹ́ orin àti ọkọ̀ bọ́ọ̀sì ta ó máa gbé káàkiri fún wa.
A ò fọwọ́ kan owó yẹn rárá.
Irinṣẹ́ tó máa ràn wá lọ́wọ́ láti ṣiṣẹ́ wa dáadáa nìkan la bèèrè fún, a ò gba owó nítorí gbogbo ìgbà ni wọ́n máa ń pè wá sí agbo eré.
Bí a ṣe ń ṣiṣẹ́ wa nìyẹn.
Àwọn ọ̀dọ́modébìnrin ló máa ń sáábà kó ara wọn jọ ṣerú nǹkan tí ẹ ń ṣe yìí, kí ló dé tó jẹ́ ẹ̀yin àgbàlagbà obìnrin lẹ kóra jọ nígbà náà, àti pé báwo ní wọ́n ṣe yàn yín gẹ́gẹ́ bíì aṣáájú ẹgbẹ́ akọrin ọ̀hún?
Kìkì àwọn ọmọ ìjọ Àpọ́stélì ti Krístì tí wọ́n ń pè ní CAC ni wọ́n jẹ́ ọmọ ẹgbẹ́ yẹn.
Bí o bá ti jẹ́ ọmọ ìjọ, ànfààní wà fún ìyàwò rẹ̀ láti jẹ́ ọmọ ẹgbẹ́ Good Women Choir, ìyẹn ẹgbẹ́ akọrin obìnrin rere.
Wọ́n dá ẹgbẹ́ yẹn sílẹ̀ kí á le máa kópa nínú ìpàgọ́ ọdọọdún ìjọ náà ni.
Ṣùgbọ́n èmí ti jẹ́ ọmọ akọrin nínú ìjọ Anglican tẹ́lẹ̀.
Lọ́rọ̀ kan ṣá, mo wà nínú àwọn ọgọ́fà obìnrin tí wọń yàn, Ìbàdàn ni wọ́n ti forúkọ tèmi ṣọwọ́.
Ṣùgbọ́n ohun tó yamilẹ́nu jù ni bí wọn ṣe yàn mí gẹ́gẹ́ bí ẹni tó ń darí ẹgbẹ́ náà, lásìkò yẹn, torí mi ò mọ ẹnìkan; kò sì sẹ́ni tó mọ̀ mí.
Àwọn ẹ̀tọ́ owó tó yẹ kí ẹ máa gbà, ǹjẹ́ ẹ ń rí i gbà?
Mo ti sọ bí a ṣe ń ṣe é tẹ́lẹ̀.
Ṣùgbọ́n báyìí, tí a ti bẹ̀rẹ̀ padà, nǹkan tó bá tọ́ sí wa náà la máa pín láàrín ara wa.
Nítorí àwọn ìjọ kan sì máa ń pè wá láti wáá korin fún wọn níbẹ̀.
Lákòótán, kí lẹ rí sọ sí irú orin-ẹ̀mí táwọn ọ̀dọ́ òde òní ń kọ, kí lohun tí wọn ń ṣe tí kò dára?
Èmi kìí tako ohunkóhun téèyàn bá fẹ́ẹ́ ṣe.
Ẹni bá sọ pé olórin èmí lòun, bí Ọlọ́run ṣe rán ìwo le yàtọ̀ sí bí Ọlọ́run ṣe rán èmi.
Bóyá Ọlọ́run ló rán ẹni tọ̀hún níṣẹ́ o, bóyá kìí ṣe Ọlọ́run; ìyẹn kìí ṣe ẹjọ́ tèmi, ìyẹn kò kan mí rárá.
Alága kánsù Àgbàdo Òkè-Odò ṣàbẹ̀wò sáwọn iṣẹ́ àkànṣe
Alága kánsù tuntun táa ṣẹ̀ṣẹ̀ ṣèbúra fún ní àgbègbè ìdàgbàsókè Àgbàdo Òkè Odò, Ọnarébù David Ọládàpọ̀ Fámúyìwá, pẹ̀lú àwọn ọmọiléègbìmọ̀ aṣòfin àti àwọn ọ̀gá àgbà lẹ́nu iṣẹ́ ìjọba tí ṣàbèwò sí àwọn iṣẹ́ àkànṣe tó ń lọ lọ́wọ́ lágbègbè náà.
Àwọn iṣẹ́ àkànṣe tó ń lọ lọ́wọ́ tí àwọn ọ̀gá lẹ́nu iṣẹ́ ìjọba náà ṣàbẹ̀wò sí ni kòtò ìdaminù tó wà ní Samuel Àjàkáyé, iṣẹ́ omi ẹ̀rọ ní àdúgbò Lawal, n’Íyànà ìpájà, iṣẹ́ kòtò ìdaminù àdúgbò Olorì ní Abúlé Oki àti àtúnṣe iléèwé alákọ̀ọ́bẹ̀rẹ̀ Abòru Primary School.
Àwọn iṣẹ́ àkànṣe yóòku tí alága kánsù ṣàbẹ̀wò sí ni iṣẹ́ afárá Abòru sí àdúgbò Quadri, iṣẹ́ kòtò ìdaminù Yosa ní Abòru, àti àtúnṣe iléèwé African Church primary school.
Fámúyíwá ní, bó tiẹ̀ jẹ́ pé Àgbàdo Òkè Odò ni kánsù tò tóbi jùlọ ní gbogbo àwọn ìjọba ìbílẹ̀ tó wà níìpínlẹ̀ Èkó, ó di dandan kí ìjọba òun ṣàmúlò àwọn owó tó bá ń wọlé lọ́nà tó tọ́.
Bákan náà ló sì tún rọ agbaṣẹ́ṣe gbogbo tó ń ṣe àwọn iṣẹ́ náà pé kí wọ́n tún ṣòkòtò wọn ṣe, nítorí fúnra òun lòun á máa wáá ṣàbẹ̀wò láti mọ̀ báwọn iṣẹ́ náà ṣé ń lọ àti pé ibi tí ó bá kù díẹ̀ káàtó lóun máa tọ́ka sí fún wọn, kíṣẹ́ ọ̀hun ba a lè bá ìgbà mu.
Ọmọ Èkó ni mí, mi ò ní gba kẹ́nìkan wáá fìdọ̀tí ba ìlú mi jẹ́ – Ìyálọ́jà Jẹ́nẹ́rà Amúwò, Ọ̀pẹ́lẹ́ńgẹ́
Olúwatóyìn Mathnuel
Àṣejèrè: Ẹ kú ọrọ̀ ajé mà, ẹ dárúkọ yín fún wa lẹ́kùn-ún-rẹ́rẹ́
Ọ̀pẹ́lẹ́ńgẹ́: Àláájà Òsénátù Adébáyọ̀, Ìyálọ́jà Jẹ́nẹ́rà Amúwò àti Ìyáọjà Ọpẹ́olúwa Festac 2nd Gate.
Àṣejèrè: Gẹ́gẹ́ bí Ìyáọjà, láti ìgbà wo lẹ ti bẹ̀rẹ̀?
Ọ̀pẹ́lẹ́ngẹ́: Láti ọdún 1977 la ti bẹ̀rẹ̀, ọjà Agbójú yìí ni mo ti bẹ̀rẹ̀, mo ń ta èèlò ọbẹ̀, mo ń ta oríṣìíríṣìí ọjà bíi èédú, ẹja, adìẹ, tọ́kì àti bẹ́ẹ̀ bẹ́ẹ̀ lọ.
Àṣejèrè: Gẹ́gẹ́ bí Ìyá ọ́jà, kín ni àwọn ìpèníjà yín nínú ọjà?
Ọ̀pẹ́lẹ́ngẹ́: A dúpẹ́ fún Ọlọ́run Ọba, nítorí pé ènìyàn kò le rìn kí orí má mì, àwọn ìpèníjà pọ̀ ṣùgbọ́n a ń dúpẹ́ pé èyí tó ṣe jùlọ nìjọba ti ń bá wa mójútó, torí tẹ́lẹ̀-tẹ́lẹ̀ kìkì pákó ni wọ́n fi kọ́ ìsọ̀ wa, ṣùgbọ́n báyìí búlọ́ọ̀kù ni, ìjọba ń bá wa kọ́ ọ lọ́wọ́, tí kìí bá ṣe òpó iná tí wọ́n ń rì mọ́lẹ̀, iṣẹ́ kíkọ́ ọjà yìí ìbá ti dé ibì kan, ṣùgbọ́n láìpẹ́, iṣẹ́ tún máa tẹ̀ síwájú.
Àṣejèrè: Ìyá ọ́jà, kín ni ẹ rí sọ sí omi tó ń ṣàn kiri inú ọjà yìí?
Ọ̀pẹ́lẹ́ngẹ́: Ẹ ṣé é!
Láàkọ́kọ́, àsìkò òjò la wà yìí, ẹ̀ẹ̀kejì ni pé, ilẹ̀ omi ni gbogbo ibí, kòtò omi tí ẹ ń wò yẹn, wọ́n là á lọ já sí Mile 2 ni, nítorí pé ó ti dí pa, wọ́n ṣẹ̀ṣẹ̀ ń là á ni pẹ̀lú katapílà, ìjọba tí ń bá wa la kòtò odò náà, wọ́n dẹ̀ ti fẹ́ẹ́ là á dé First Gate.
Àṣejèrè: Ìyẹn ni pé, ẹ mọ rírì ìjọba lọ́jà Àmúwò/Festac?
Ọ̀pẹ́lẹ́ngẹ́: Háà, a mọ rírì ìjoba o o!
Nípa ti àrùn Kòrónà yìí ni mo fi mọ̀ pé ìjọba túbọ̀ nífẹ̀ẹ́ aráàlú ju bí a ṣe lérò lọ, nítorí ìjọba gbìyànjú lọ́pọ̀lọpọ̀, gbogbo wa la rí ohun tó ń ṣẹlẹ̀ káàkiri nílẹ̀ òkèèrè, ṣùgbọ́n ìjọba pa kítí mọ́ra, wọ́n dáàbòbò àwa aráàlú lọ́wọ́ ikú àti àìsàn búburú yìí, ọ̀pọ̀ ló ń sọ pé irọ́ ni kò sí Kòró; ṣùgbọ́n ìjọba jẹ́ kó yé wa pé Kòró wà nípa bí wọ́n ṣe pa gbogbo àwa aráàlú mọ́ nínú ewu.
Àṣejèrè: Lórí ọ̀rọ̀ àrùn Kòrónà tí ẹ dárúkọ yìí, báwo lẹ ṣe ń ṣe é pẹ̀lú àwọn ará ọjà àti oníbàárà?
Ọ̀pẹ́lẹ́ngẹ́: Háà!
Lónìí báyìí, àwọn eléèlò ọbẹ̀ ló máa ń ta ọjà, ní Mọ́ńdè àwọn aláṣọ ló máa wà lọ́jà, Túsde àwọn olóuńjẹ ló máa wà lọ́jà àti bẹ́ẹ̀ bẹ́ẹ̀ lọ.
Ike omi àgbá ńlá wà láti fi fọ ọwọ́ pẹ̀lú ọṣẹ àti apa-kòkòrò, ẹlòmííràn á lóhun kò fọwọ́, àwọn ọlọ́pàá ọjá; wọ́n á tẹ sanitiser sí i lọ́wọ́, ẹlòmííràn dẹ̀ ma lóun gbé sanitiser wá látilé, ohun tó dá mi lójú ni pé láì sí ìbomú tàbí fọwọ́, àwa kò ní tajà fẹ́nikẹ́ni lọ́jà Festac.
Ẹ wo gbogbo àwọn ẹlẹ́rọ ata, ṣé ẹ rí pé wọ́n bo imú wọn, ṣé ẹ rí i pé èmi náà bomú mi, àwọn oníbàárà mí-ìn lágídí, ṣùgbọ́n nígbà tí a ti ṣe é fún ènìyàn bíi méjì, mẹ́ta gbogbo wọn ti gbà pé; a ní láti gbọ́rọ̀ sófin àti àṣẹ ìjọba.
Àṣejèrè: Báwo ni ìbáṣepọ̀ àarín ẹ̀yìn àti àwọn kánsù, ìyẹn ìjọba ìbílẹ̀?
Ọ̀pẹ́lẹ́ngẹ́: Ìbáṣepọ̀ tó dánmọ́rán wà láàrin àwa àtìjọba ìbílẹ̀, kò síjà bẹ́ẹ̀ ni kò sí ìta, ohun tí wọ́n bá pè wá sí làà ń gbọ́, ohun tí kánsù kò bá pè wà sì, àwa ará ọjà kò ní dá sí i, a jọ máa ń ṣe mítìnì ṣùgbọ́n láti ìgbà Kòró yìí, kò sóhun tó jọ ìpàdé kan láàrin awà àtìjọba ìbílẹ̀.
A ń dúpẹ́ pé ògùn Kòrónà tí Ọlọ́run Ọba ti ṣẹ́ kò ní í gbérí mọ́, gbogbo àwọn tí ibi Kòrónà yìí dé bá, kí Ọlọ́run báwa tù wọ́n nínú, a ò ní rí ibi lórílẹ̀-èdè wa àti níìpínlẹ̀ Èkó lápapọ̀.
Àmín
Àṣejèrè: Àwọn nǹkan wo ni wọ́n tún máa ń tà nínú ọjà Àmúwó Agbójú?
Ọ̀pẹ́lẹ́ngẹ́: Kò sí nǹkan tí a kì í tà nínú ọjà wa, ẹran, aṣọ, ohun tí ẹnu ń jẹ tó ṣara lóore, àti bẹ́ẹ̀ bẹ́ẹ̀ lọ.
Èèyàn nìkan ni à kìí tà nínú ọjà wa ò, bẹ́ẹ̀ a kìí ta igbó, ògógóró tàbí ọtí líle nítorí ohun tí èèyàn kìí mu, wọn kò gbọdọ̀ máa tàá lọ́jà ẹ, bó ṣe jẹ́ nìyẹn.
Àṣejèrè: Láàkótán Ìyáọjà, ìmọ̀ràn yín fáwọn ará ọjà ní àsìkò àrùn Kòrónà yìí?
Ọ̀pẹ́lẹ́ngẹ́: Ìmọ̀ràn mí fáwọn ọlọ́jà mí gẹ́gẹ́ bí mo ṣe máa ń sọ, tí mo dẹ̀ ṣe máa ń lọ káàkiri inú ọjà pé kí oníkálukú bo imú, tí kìí bá ṣe òjò tó rọ̀ lónìi yìí, mo máa lọ káàkiri inú ọjà ni, ìwọ tí o ò bà bó imú, ẹ̀ẹ́dẹ́gbẹ̀ta náírà ni fáìnì onítọ̀hún, nígbà tí mo ti ṣe é fáwọn ọmọ ọjà bíi mélòó kan, kálukú mọ ìwọ̀n ara wọn, ìbòmú yìí ṣe pàtàkì.
Mo ń dúpẹ́ lọ́wọ́ ìyá wa; Àlàájà Fọláṣadé Tinúbú-Òjó nítorí ọ̀fẹ́ ni wọ́n kó o fún àwa ará ọjà, nígbà tí kò dẹ̀ tó, mo tún ní ká rán sí i, nítorí náà kò sí ẹnìkankan tó máa lóun kò ní ìbòmú láàrin ọjà, ohun tí ìjọba bá ní ká ṣe, ká ṣe é fún àǹfààní àti ìlera gbogbo wa náà ni.
Ìjọba kò ni ẹnìkankan lára, àyàfi ẹní bá máa ni ara ẹ̀ lára ló kù, kò sí ìnira kankan nínú ọjà Ọpẹ́olúwa 2nd Gate.
Ìmọ́tótó kẹ̀dẹ̀ rèé; nínú ọjà wa, ó borí àrùn mọ́lẹ̀ bí ọyẹ́ ṣe máa ń borí ooru, bó ti lẹ̀ jẹ́ pé ìjọba ń kọ́ ọ lọ́wọ́, síbẹ̀ gbogbo ọjọ́ Tọ́sde àti gbogbo ìgbà níwájú ìsọ̀ tóo ti ń tajà gbọdọ̀ mọ́ tóní-tóní.
Ẹ wo o, àpẹẹrẹ kan nìyẹn(ìyá ọjà nawọ́ sẹ́nìkan), ó ṣẹ̀ṣẹ̀ gba ìsọ̀ ẹ̀ nìyẹn, ó  ń lọọ dàá nù, wọn kò gbọdọ̀ fimí jẹ oyè àwòdì ki ń ma lè gbé adìẹ, ọmọ Èkó ni mí, a fẹ́ràn ìmọ́tótó, nítorí náà ìlú mi àti ibi tí mo jẹ olórí sí kò gbọdọ̀ bàjẹ́.
Ìdí tí mo fi gbà láti ṣe aṣojú iléeṣẹ́ itel
Ọlámídé Adedèjì táwọn olólùfẹ́ rẹ̀ máa ń pè ní Bàdóò ti di aṣojú iléeṣẹ́ tó ń ṣe tẹlifóònù nnì tí a mọ̀ sí itel.
Ọ̀kan nínú àwọn iléeṣẹ́ tó ń ṣe fóònù aláágbéká ní iléeṣẹ́ itel yìí.
Òní, ọjọ́ kejìlélógún, oṣù karùn-ún la gbọ́ pé Ọlámídé di aṣojú iléeṣẹ́ ọ̀hún láti máa bá wọn polówó ọjà náà.
Nígbà tó ń ṣàlàyé ìdí tó fi darapọ̀ mọ́ iléeṣẹ́ ọ̀hún gẹ́gẹ́ bíi aṣojú wọn, Ọlámídé ní, òun rí i pé iléeṣẹ́ náà gbàgbọ́ nínú àwọn mẹ̀kúnnù, àti pé wọ́n gbà pé ó ṣeé ṣe féèyàn láti dìde látinú ẹrọ̀fọ̀ lọ síbi gíga.
Ọlámídé tí àwọn èèyàn máa ń pé lọ́mọ Bàrígà nítorí ibẹ̀ ni wọ́n bí i sí lọ́dún 1989 tún sọ pé, òun ṣetán láti ṣe aṣojú iléeṣẹ́ náà dáadáa, ó ní àjọṣepọ̀ àwọn méjèèjì yóò dà bíi ti ọba ni.
Bákan náà ló tún rọ àwọn ọ̀rẹ́ àti olólùfẹ́ẹ rẹ̀ láti máa retí ohun rere tó máa tẹ̀yìn àjọṣepọ̀ òun àti iléeṣẹ́ itel jáde wá.
ÀWÒRÁN: Pápá ìṣeré fáwọn ọ̀dọ́ tí Sanwó-Olú kọ́ sí Àbẹ̀sán
FỌTO IHOHO: Wọ́n lóuńjẹ ọmọ Ẹniọlá Badmus ti dẹnukọlẹ̀, ló bá ń gbé wọn ṣépè
Ọ̀kan nínú àwọn gbajúmọ̀ onítáítà ilẹ̀ wa, tó ń ṣeré Yorùbá àti òyìnbó ti gbé àwòrán rẹ̀ níbi tó ti ṣíra síhòhò síta, làwọn èèyàn bá bẹ̀rẹ̀ sí í sọ̀rọ̀ burúkú sí i.
Ohun tó tiẹ̀ ṣẹlẹ̀ gan an ni pé, kété tí Ẹniọlá Badmus gbé fọ́tò náà sórí ẹ̀rọ ayélujára rẹ̀, lòun fúnra rẹ̀ ti kìlọ̀ fáwọn olólùfẹ́ rẹ̀ pé kí wọ́n sọ́ ohun tí wọ́n máa sọ nípa òun, torí ẹni bá sọ̀rọ̀ burúkú sóun, òun ṣetán àti na onítọ̀hún lẹ́gba.
Kò pẹ́ náà, lẹnìkan ti bi í léèrè pé kí ló dé tóuńjẹ ọmọ rẹ̀ fi dẹnukọlẹ̀ báyìí?
Ṣé ẹ kúkú jẹ́rìí Ẹniolá fúnra rẹ̀ náà, òun náà ti dá ẹni tọ̀hún lóhùn pé: Bí oúnjẹ ọmọ Màmá rẹ̀ ti daṣẹ́ sílẹ̀ nìyẹn.
Ṣùgbọ́n ohun tó dájú ni pé ọmọbìnrin yìí fẹ́ràn àwòrán rẹ̀ tó fi síta náà.
Àwọn kan ni; ó fi ba iléeṣẹ́ tó ń ṣe àwọ̀tẹ́lẹ̀ náà polówó ọjà ni, àti pé owó burúkú ló máa gbà lọ́wọ́ wọn.
Ẹ̀bùn Ọlọ́́run tí kò láfiwé ni Gbénga Adébóyè – Funṣọ́ Adémigbújì
Ọgbọ̀njọ́ oṣù kẹrin tó kọjá yìí ló pé ọdún mẹ́tàdínlógún tí Gbénga Adébóyè, gbajúgbajà ìlúmọ̀-ọ́n-ká sọ̀rọ̀sọ̀rọ̀, apanilẹ́rìn-ín nnì, jáde láyé.
Ọmọ rẹ̀, Gbénga Ọládipúpọ̀ Adébóyè wà nínú àwọn tó ṣèrántí olóògbé Gbénga láìpẹ́ yìí.
Ọ̀kan lára àwọn tó súnmọ́ Olóògbé tí wọ́n ti jọ wà tipẹ́ tó sì tún ṣiṣẹ́ pẹ̀lú Gbénga ni Alàgbà Fúnṣọ́ Adémigbújì tí wọ́n jẹ́ Ààrẹ ẹgbẹ́ àwọn sọ̀rọ̀sọ̀rọ̀ lórílẹ̀-èdè yìí, èyì táa mọ̀ sí Yorùbá Broadcasters Association, YBA.
Àwọn náà sọ̀rọ̀ nípa Gbénga, pàápàá àwọn ìwa rẹ̀ nígbà tó wà láyé, díẹ̀ nínú ohun tí wọ́n sọ rèé: A ti mọ ara wa tipẹ́ nítorí pé ilé ìwé kan náà la jọ lọ, Ọ̀rànmíyàn Memorial Grammar School, llé Ifẹ̀.
Nígbà tí a wà ní ilé ìwé, ẹ̀bùn Olúgbénga Àbẹ̀fẹ́ Adébóyè kò tíì má a yọ dáadáa, ẹ̀kọ̀ọ̀kan ló kàn máa ń kéwì.
Ṣùgbọ́n Àbẹ̀fẹ́ ti ní òye bí yóò ṣe rin ìrìn rẹ̀ nílé ayé.
Ní kété tó parí ilé ìwé Girama, ó lọọ ṣiṣẹ́ ní Murtala international Airport, kò pẹ́ lẹ́yìn èyí ló bẹ̀rẹ̀ ètò lórí rédíò, bó tiè jẹ́ wípé owó tó ń rí ní rédíò kò tó nǹkan, tí owó gidi dẹ̀ ń jáde láti airport tó ti ń ṣiṣẹ́, síbẹ̀ ó fi iṣẹ́ airport sílẹ̀, ó gbájú mọ́ iṣẹ́ rédíò.
Ó máa ń kéwì níbi ayẹyẹ ńlá, ṣe adarí ayẹyẹ.
Nígbà tí èmi kàn gbóhùn rẹ̀ ní orí rédíò ni mo ní kí n lọọ kí i lọ́jọ́ kan.
Kété tó rí mi báyìí, inú ẹ̀ dùn gan-an, senior mi ni nígbà táa wà ní ilé ìwé girama, ó fún mi ní káàdì ẹ̀ pé kí n rí òun ní ófíìsì ní Òjòdú Berger.
Àbẹ̀fẹ́ jẹ́ ẹni tó kó èèyàn mọ́ra, ó sì máa ń ṣe ọ̀pọ̀lọpọ̀ èèyàn láàánú àti ẹni tó mọ̀ àti ẹni tí kò mọ̀.
Yàtọ̀ sí pé ó ń ṣe ẹ̀fẹ̀, ó ń ṣe àkójọpọ̀ òrìn fáwọn olórin, òhun náà dẹ̀ tún ń ṣàwo orin.
Ní ọjọ́ kan Olórin ńlá kan wá bá a pé kí ó compose orin fún òun.
Àbẹ̀fẹ́ bá ní kó lọọ mú ẹgbẹ̀rún lọ́nà ọgbọ̀n náírà wa, N30,000.
Ó ti máa ń ṣe é fún Olórin yìí tí kì í gba kọ́bọ̀ lọ́wọ́ ẹ̀ tẹ́lẹ̀.
Olórin yìí bá ní òhun gbọ́.
Bí Olórin yìí ṣe yẹsẹ̀ kúrò lọ́fíìsì wa lọ́jọ́ náà ni Àbẹ̀fẹ́ bá wọ inú yàrá ófíísì rẹ̀ lọ.
Láàrín ọgbọ̀n ìṣéjú ó ti jáde ó ti compose orin yìí tán.
Nígbà tó jáde ló wá kọrin yìí fún mi, ẹnu yà mí gidigidi.
Háà!
kí n má tàn yín, ẹ̀bùn ni Àbẹ̀fẹ́.
Olórin ọ̀hún kò padà wá mọ́, nítorí kò fẹ́ẹ́ sanwó.
Àbẹ̀fẹ́ á tún máa sọ àsọtẹ́lẹ̀ bíi ìgbà tí Wòlíì bá ń ríran.
Lọ́jọ́ kan; a lọ sílé ọ̀dọ́ ọ̀kan lára àwọn onílù ẹ̀, níbi táa ti ń ṣe fàájì ló ti sọ fún Ọ̀gbẹ́ni tó gbàwá lálejò wípé; “Láńlọọ̀dù ilé yín yìí, bí wọn ò bá ṣọ́ra yóò sì kú lọ́la ò”.
Ìyàlẹ́nu ni pé láńlọọ̀dù tí kò ṣàìsàn tẹ́lẹ̀, díẹ̀ ló kù, ilé ìwòsàn ló gbà á sílẹ̀ lọ́jọ́ táà ń wí yìí.
Gbọ́láhàn Lawal tó di Ọba n’Írù, oríire ńlá ni – Túnjí Ọ̀kẹ́
Sam Akínrólé
Ọ̀gá àgbà iléeṣẹ́ ìwé ìròyìn The Lagos Indicator, Ọlátúnjí Ọ̀kẹ́ ti kí àwọn èèyàn Irù kú oríire fún bí wọ́n ti yan Kábíyèsí, Aláyélúwà Ọba Abdul Wasiu Ọmọ́gbọ́láhàn Lawal (Abísógun II) gẹ́gẹ́ bíi Onírù tilẹ̀ Irù tuntun.
Ọkùnrin oníròyìn náà sọ pé oríire ńlá ni ìgbésẹ̀ náà jẹ́ fún gbogbo àwọn ọmọ Irù àti àwọn olùgbé agbègbè náà nítorí èèyàn tí Gbọ́láhàn Lawal jẹ́.
Ó sọ nínú ọ̀rọ̀ rẹ̀ pé, pẹ̀lú ọ̀pọ̀ ìrírí tí ọba náà ti rí lẹ́nu iṣẹ́ ìjọba àti nínú òṣèlú ó ti fi hàn gbangba pé adarí tí yóò mú oríire ńlá bá àwọn mùtú-mùwà àtonílé àti àlejò ní ilẹ̀ Ìrù ni.
“Ó ti ṣiṣẹ́ pẹ̀lú Aṣíwájú Bọ́lá Tinúbú, bẹ́ẹ̀ ló sì tún ṣe kọmíṣánnà lábẹ́ ìṣàkóso Gómìnà Babátúndé Fáṣọlá àti Gómìnà Akínwùnmí Ámbọ̀dé kó tóó di pé ó tún padà wáá ṣiṣẹ́ pẹ̀lú Sanwó-Olú.
Gbogbo àwọn ìrírí yìí fihàn pé ẹni tó tọ́ tó sì yẹ làwọn èèyàn Irù mú láti jẹ Ọba wọn, mo kí wọn kú oríire.
Àǹfààní pọ̀ nínú ìbánidọ́rẹ̀ẹ́ lórí ẹ̀rọ ayélujára – Rẹ̀mí Martins
Arábìnrin Rẹ̀mí Martins ni olùdásílẹ̀ ẹgbẹ́ “Matured Beigns”.
Orí ẹ̀rọ ayélujára làwọn tí ń ṣẹgbẹ́ tiwọn, ibẹ̀ náà ni wọ́n ti máa ń bára wọn ṣèpàdé, tí wọ́n sì tún ń dá ara wọn lárayá.
Lọ́jọ́ tí wọ́n ṣe ayẹyẹ ọdún kínní wọ́n ni TÓBI ADÉYẸMỌ ṣe ìfọ̀rọ̀wérọ̀ pẹ̀lú wọn.
Ohun tí wọn bá wa sọ nípa ẹgbẹ́ náà rèé.
ÀṢEJÈRÈ: Ẹ jẹ́ ká mọ̀ yín ju báyìí lọ, àti pé kí lorúkọ ẹgbẹ́ yín?
RẸ̀MÍ MARTINS: Orúkọ tèmi ni Olúwarẹ̀mílẹ́kún Martins, mo jẹ́ ọmọ bíbí Gbọ̀ngán l’Ọ́ṣun.
Èmi làkọ́bí láàrín àwọn ọmọ tí òbí mi bí.
Èmi àtàwọn ọmọ mi obìnrin mẹ́ta la jọ ń gbé, èmi náà ni mo ń gbọ́ bùkátà àwọn ọmọ náà.
Méjì nínú wọn ti kẹ́kọ̀ọ́ jáde iléèwé gíga, ṣùgbọ́n ọ̀kan sì wà ní iléèwé girama.
ÀṢEJÈRÈ: Kí lorúkọ ẹgbẹ́ yín, àti pé kí lẹ máa ń ṣe níbẹ́?
RẸ̀MÍ MARTINS: Orúkọ ẹgbẹ́ náà ní Matured Beings, ìyẹn ẹgbẹ́ àwọn tó ti bàlágà.
Matured Begins wà fáwọn tó ti bàlágà, tàbí tí kì í ṣe ọmọdé.
Orí ẹ̀rọ ayélujára la ti ń pàdé, bíi; Facebook àti WhatsApp.
Bí a ṣe máa bá ara wa dọ́rẹ̀ẹ́ la wà fún.
ÀṢEJÈRÈ: Kín nì nǹkan tẹ́ẹ máa ń ṣe nínú ẹgbẹ́ yìí?
RẸ̀MÍ MARTINS: A máa ń ṣètò ìdánilẹ́kọ̀ọ́, àwàdà, àti bẹ́ẹ̀ bẹ́ẹ̀ lọ.
Bí ọjọ́ Mọ́ńdè; ọjọ́ iṣẹ́ wa, tí a máa ń jẹ́ kí àwọn olókoòwò ṣe ìpolówó, bẹ́ẹ̀ ni wọ́n máa sọ ohun tí wọ́n ń ṣe pẹ̀lú nọ́ḿbà fóònù wọn.
Lọ́jọ́ Túsde la máa ń sọ̀rọ̀ ìfẹ́ láàrin àwọn olólùfẹ́ẹ́.
Ọjọ́ Wẹ́sde lọjọ́ àwọn òbí, tí a máa ń sọ̀rọ̀ nípa bí àwọn òbí ṣe lè tọ́jú àwọn ọmọ wọn.
Tọ́sde la máa ń bojúwẹ̀yìn, táa máa wo àwọn nǹkan tó ti ṣẹlẹ̀ sẹ́yìn.
Ọjọ́ Fráìde la pè ní Freaky Friday wa, tí a máa ṣeré ṣàwàdà, sọ nípa ìbáṣepọ̀ obìnrin sọ́kùnrin.
Lọ́jọ́ Sátidé la máa ń pàdé ní àdúgbò sí àdúgbò.
Ọjọ́ òní táa ń ṣayẹyẹ ọdún kan ẹgbẹ́ wa.
A da ẹgbẹ́ náà sílẹ̀ lọ́jọ́ kọkànlélógún, oṣù kẹrin, ọdún 2019.
Ó yẹ ká ti ṣe àjọ̀dún yìí tipẹ́, ṣùgbọ́n torí kòrónà la ṣe sún un sásìkò yìí.
ÀṢEJÈRÈ: Báwo le ṣe dẹ́gbẹ́ náà sílẹ̀?
RẸ̀MÍ MARTINS: Mo jẹ́ ọmọ ẹgbẹ́ “Voice it Out”, èyí tó túnmọ̀ sí pé sọ̀rọ̀-sókè, eléyìí ló fún mi ní ìmísí àti dá tọ̀dọ̀ mi sílẹ̀, tó jẹ́ ẹgbẹ́ àwọn tó dàgbà, nígbà yẹn ni ẹgbẹ́ voice it out, a máa ń bára wa ṣeré, nígbà tó yá la dá a sílẹ̀ lórí WhatsApp.
Ṣùgbọ́n ẹni tó lẹ́gbẹ́ yẹn nígbà yẹn sọ pé òun kò fẹ́ ti WhatsApp yẹn.
Ó ní òun máa fagilé, mo ní ṣé ó le jẹ́ kí n tẹ̀ síwájú, lèmi àti àwọn kan fi tẹ̀ síwájú, táa fi da Matured Beings sílẹ̀.
Órí ẹ̀rọ ayélujára la ti ń ṣe gbogbo nǹkan táa ń ṣe, pàápàá lórí facebook àti WhatsApp.
ÀṢEJÈRÈ: Ǹjẹ́ fún àwọn tó ti filé ọkọ sílè tàbí fìyàwó wọn sílẹ̀ nìkan ni ẹgbẹ́ yìí wà fún?
RẸ̀MÍ MARTINS: Rárá o, fún gbogbo èèyàn ni
ÀṢEJÈRÈ: Báwo le ṣe ń yọ àwọn kànda kúrò nínú ìrẹsì?
RẸ̀MÍ MARTINS: Àwọn ìbéèrè àti ìdáhùn ọmọ ẹgbẹ́ yẹn ló máa fihàn
ÀṢEJÈRÈ: Ǹjẹ́ ẹ gba àwọn ọmọ ẹgbẹ́ láààyè àti bá ara wọn dọ́rèé
RẸ̀MÍ MARTINS: Àǹfààní wà fún wọn, wọn kìí ṣọmọdé, ṣùgbọ́n a máa ń sọ fún wọn pé kí wọ́n kíyèsára
ÀṢEJÈRÈ: Kín ni ìmọ̀ràn yín fún àwọn èèyàn?
RẸ̀MÍ MARTINS: Kí Ọlọ́run ràn mí lọ́wọ́, ó wù mí kí máa ṣe ìrànlọ́wọ́ fún wọn.
Mo dẹ̀ fẹ́ ká ní ẹgbẹ́ àdáni tó kọjá ti facebook, tó jẹ́ pé tí àwọn ènìyàn bá fi ẹkún wọlé wọ́n máa bá ẹ̀rín jáde.
ÀṢEJÈRÈ: Kín nìmọ̀ràn yín fáwọn ọmọ ẹgbẹ́ yín lápapọ̀?
RẸ̀MÍ MARTINS: Ẹ jẹ́ ká fìfẹ́ bá ra wa lò, torípé wọ́n-ní wọ́n-pé kìí jẹ́ kí ẹgbẹ́ dàgbà.
Ẹ jẹ́ ká fẹ́ràn ara wa.
Kí Ọlọ́run ràn wá lọ́wọ́.
Nǹkan dé o!
Ìjọba Buhari tún fi kún owó epo
Ìjọba Ààrẹ Muhammadu Buhari tún ti fi kún owó epo bẹntiróòlù.
Nínú àtẹ̀jáde kan táa rí gbà láàárọ̀ yìí, èyí tíléeṣẹ́ tó ń ṣàkóso owó epo, ìyẹn Pipelines and Product Marketing Company, fọwọ́ sí, ni wọ́n ti kéde ọ̀rọ̀ náà.
Ìròyìn náà sọ pé láti òní, ọjọ́ kejì, oṣù kẹsàn-án, ọdún 2020 yìí, owó jálá epo kan ti di náírà mọ́kànléláàádọ́jọ ó lé ṣílè mẹ́rìndínlọ́gọ́ta náírà, ìyen N151.
56.
Ó mà ṣe ò!
Àwọn agbébọnrìn lọọ kọlu ilé MKO Abíọ́lá
Àwọn agbébọnrìn ti yabo ilé gbajúgbajà oníṣòwò àti olóṣèlú ilẹ̀ wa tó ti dolóògbé, Olóyè MKO Abíọ́lá, ọ̀pọ̀ dúkìá olówó iyebíye la gbọ́ pé wọ́n jí gbé lọ.
Àárọ̀ ọjọ́ Túsde yìí ni ìṣẹ̀lẹ̀ náà wáyé nílé ọ̀hún tó wà ní àdúgbò MKO Abíọ́lá ní Ìkẹjà, l’Ékòó.
Gẹ́gẹ́ bí ọ̀kan nínú àwọn mọ̀lẹ́bí ti fi tó wa létí, Túndùn Abíọ́lá tó sọ̀rọ̀ lórúkọ mọ̀lẹ́bí sọ pé ọ̀pọ̀ owó àti dúkìá iyebíye ni àwọn jàndùkú náà kó lọ, bó tiẹ̀ jẹ́ pé ìṣẹ̀lẹ̀ náà kò la ẹ̀mí lọ.
Túndùn láwọn ti fọ̀rọ̀ náà tó àwọn ọlọ́pàá létí, ìwádìí sì ti bẹ̀rẹ̀ ní pẹrẹu.
Lẹ́yìn ọdún kan nípò gómìnà, Dàpọ̀ Abíọ́dún kò tí ì kó lọ síléèjọba l’Ókè-Ìgbèìn
Lẹ́yìn ẹ̀ẹ́dẹ́gbẹ̀ta ọjọ́ nípò gómìnà ìpínlẹ̀ Ògùn, Ọmọọba Dàpọ̀ Abíọ́dún kò tí ì kó lọ síléèjọba.
Ìwádìí táwọn oníròyìn ṣe ló fihàn bẹ́ẹ̀.
Ohun tí ìwádìí yìí fihàn ni pé iléèjọba tó wà ní Òkè Ìgbèìn, ní Abẹ́òkúta táwọn tó ti jẹ gómìnà ṣáájú ti ṣèjọba sì ṣófo, kò sẹ́nìkan níbẹ̀.
Bẹ́ẹ̀ la sì tún gbọ́ pé látìgbà tí Dàpọ̀ Abíọ́dún ti di gómìnà lọ́jọ́ kọkàndínlọ́gbọ̀n, oṣù karùn ún, ọdún 2019, ọkùnrin náà kò tí ì tẹsẹ̀ bọ iléèjọba náà ní Òkè Ìgbèìn rárá.
Ilé rẹ̀ tó wà ní Ìpẹ́ru ló ti ń wáá ṣèjọba lójoojúmọ́.
Ìrìnàjò ọ̀hún sì tó kìlómítà márùndínláàádọ́ta sí ọ́fíìsì rẹ̀ l’Ábẹ́òkúta.
Bó tiẹ̀ jẹ́ pé ọ̀pọ̀ gbà pé ìgbésẹ̀ yìí ń fa iṣẹ́ ìṣèjọba sẹ́yìn níìpínlẹ̀ náà, bẹ́ẹ̀ làwọn tó súnmọ́ gómìnà ń sọ pé gómìnà ń lo àǹfààní ọ̀hún láti pa owó sápò ìjọba ni.
Pẹ̀lú awuyewuye yìí, Kúnlé Ṣómọ̀rìn tó jẹ́ akọ̀wé ìròyìn gómìnà ti ní kò sóhun tó burú nínú ohun tí gómìnà ń ṣe, nítorí kò dí ìṣèjọba rẹ̀ lọ́wọ́ rárá.
Ó ní, nínú ilé àlejò tí wọ́n ṣètò fún Ààrẹ ní gómìnà tí ń ṣiṣẹ́, nítorí àtúnṣe ṣì ń lọ lọ́wọ́ ní iléèjọba tó wà ní Òkè Ìgbèìn, nígbà tíṣẹ́ náà bá parí, gómìnà á kó wọlé.
Nítorí iṣẹ́ Pen Cinema, ìjọba fẹ́ẹ́ ti ọ̀nà pa fọ́sẹ̀ kan
Nítorí iṣẹ́ ojú ọ̀nà àti afárá ńlá Pen Cinema tó ń lọ lọ́wọ́, ìjọba ìpínlẹ̀ Èkó ti sọ pé ojú ọ̀nà Pen Cinema yóò di títì pa fún ọ̀sẹ̀ kan gbáko!
Bẹ̀rẹ̀ láti aago mọ́kànlá àárọ̀ ọ̀la Ọjọ́rú, Wẹ́sde títí di ọjọ́ kẹẹ̀ẹ́dọ́gbọ̀n, Tọ́sde, ọ̀sẹ̀ tó ń bọ̀, ní àdúgbò náà yóò fí wà ní títì pa.
Nínú àtẹ̀jáde kan tí Kọmíṣánnà fún ètò ìgbòkègbodò ọkọ̀, Ọ̀mọ̀wé Fredrick Ọládèìndé fi ránṣẹ́ sí Àṣejèrè, ó sọ pé àwọn agbaṣẹ́ṣe iṣẹ́ náà ní láti gbé pílà kan dúró lójú ọ̀nà Ìjú, èyí sì di dandan láti ti ojú ọ̀nà náà pa fọ́sẹ̀ kan.
Fún ìdí èyí, àwọn onímọ́tò tó ń bọ̀ láti Fágbà yóò gba ojú ọ̀nà Ọsibítù Ìfàkọ̀ kọjá tàbí Oyèmẹkùn lọ sí Ọgbà, nígbà tí àwọn tó ń bọ̀ láti ojú ọ̀nà Ọdẹ́jọbí tí wọ́n ń lọ sí Mọ́ṣálááṣí Àlàájà máa gba àgbègbè agboolé ìjọba Ìjàyè lọ sí ọ̀nà Ọba Ògúnjì.
Sanwó-Olú bẹ̀rẹ̀ iṣẹ́ àtúnṣe ìlú Èkó
Bíí Fáṣọlá, Sanwó-Olú náà fẹ́ẹ́ kó taksí tuntun wọ̀lúú kọ́dún tóó parí
Sam Akínrólé
Gómìnà Babájídé Sanwó-Olú ti ṣèlérí láti kó àwọn taksí tuntun wọ ìlú Èkó, èyí táwọn tó ń wa ọkọ̀ taksí yóò máa lò láti gbé àwọn ẹ̀rọ láti ibì kan lọ síbi kejì.
Èyí ni yóò túbọ̀ mú kí àwùjọ dùn ún wò lójú.
Sanwó-Olú sọ̀rọ̀ yìí níbi ìpàdé àpérò kan tó wáyé ní Aláùsá, l’Ékòó.
Ẹgbẹ́ àwọn akọ̀ròyìn gómìnà, tí a mọ̀ sí Lagos State Governor’s Office Correspondents, LAGOCO, ló ṣagbátẹrù ìpàdé àpérò náà, gómìnà sì ni wọ́n fi ṣe àlejò pàtàkì.
Nínú ọ̀rọ̀ tí gómìnà sọ, èyí tó fi rán kọmíṣánnà fún ètò ìròyìn rẹ̀, Ọ̀gbẹ́ni Gbénga Ọmọ́tọ́ṣọ̀, ó ní, lóòótọ́ ní àrùn Kòrónà ti fa ọ̀pọ̀ nǹkan sẹ́yìn níìpínlẹ̀ náà, pàápàá ètò ọrọ̀ ajé àti ìpinnu tóun ní fún gbogbo àwọn olùgbé Èkó, ó ní, ètò sì ń lọ láti mú gbogbo ìlérí àti májẹ̀mú tóun bá ìpínlẹ̀ Èkó dá ṣẹ, láìpẹ́.
Ó ní, kó tóó di òpin ọdún yìí, àwọn mọ́tò tuntun táwọn èèyàn yóò máa lò bíi taksí máa wọlé, ètò náà ń lọ lọ́wọ́ láti túbọ̀ mú kí ìrọ̀rùn bá àwọn aráàlú lẹ́ka ìgbòkègbodò ọkọ̀.
Bákan náà ló tún mẹ́nubà á pé láìpẹ́ yìí nìjọba máa ṣèfilọ́lẹ̀ àwọn iléèwòsàn tuntun méjì, láti túbọ̀ mú ìdàgbàsókè bá ètò ìlera níìpínlẹ̀ náà, bẹ́ẹ̀ sì làwọn máa ṣí àwọn ilé ìgbé kan.
Èyí ni pé àwọn olùgbé ilú Èkó kan yóò lánfààní àti ní ilé tí wọn yóò máa gbé.
Nínú ọ̀rọ̀ tiẹ̀, olùdánilẹ́kọ̀ọ́ pàtàkì ọjọ́ náà, tó tún jẹ́ kọmíṣánnà fún ètò ìṣúná owó níìpínlẹ̀ Èkó, Ọ̀gbẹ́ni Sam Ègúbè, sọ pé owó tíjọba Èkó pa wọlé láàrín oṣù mẹ́fà ọdún yìí mú orí wú, àti pé ìdá mọ́kànlélọ́gọ́rin nínú ìdá ọgọ́rùn-ún ni, (81%) lowó tó wọlé sápò ìjọba.
Ègúbè tó fiṣẹ́ tiẹ̀ náà rán Ọ̀gbẹ́ni Lékan Balógun tó jẹ́ olùrànlọ́wọ́ pàtàkì sí gómìnà lórí ètò ìṣúná sọ pé owó tíjọba pa wọlé lé ní irinwó bílíọ̀nù náírà láàrín oṣù mẹ́fà, ìyẹn N432.6 billion.
Ohun tó pa èmi àti Olúwòó pọ̀ rèé – Ọba Kádárà, Olú Iléogbó
Ọba Abeeb Adétóyèṣe Agbájé ni Olú tìlúu Iléogbó, ìlú ìṣẹ̀m̀báyé nílùu yìí, iṣẹ́ àgbẹ̀ ni wọ́n sì yàn láàyò.
Gbajúmọ̀ oníṣòwò ní kábíyèsí ibẹ̀ tí gbogbo èèyàn ń pè ní Kádàrá, ọba tó pọ́n bí ọ̀lẹ̀lẹ̀.
Láìpẹ́ yìí ni ikọ̀ Àṣejèrè ṣe bàbá kẹẹ pẹ́ sáàfin ọba náà, láti fọ̀rọ̀-jomitoro-ọ̀rọ̀ pẹ̀lú wọn nípa akitiyan àtàwọn nǹkan tó ń ṣẹlẹ̀ lọ́wọ́ nílùú náà, bẹ́ẹ̀ ni wọ́n tún mẹ́nuba ohun tó pa àwọn àti Olúwòó tilẹ̀ Ìwó pọ̀.
Díẹ̀ lára ohun tí kábíyèsí bá GBÉNGA ÒGÚNMÚYÌWÁ àti NỌIMỌT ADÉJÙMỌ̀BÍ sọ rèé
Àṣejèrè: A mú ìkíni wá látiléeṣẹ́ Àṣejèrè, tó kalẹ̀ sílùú Èkó.
Ẹ jẹ́ ká mọ̀ yín kábíyèsí
Ọba Iléogbó: Èmi ni Olú ti Iléogbó, Ọba Abeeb Adétóyèṣe Agbájé, Arówó Okùn Joyè II, tí àwọn èèyàn tún ń pè ní Kádàrá.
Àṣejèrè: Ó ti tó ìgbà wo tẹ́ẹ ti wà lórí ìtẹ́ àwọn baba yín, kábíyèsí?
Ọba Iléogbó: Ó ti tọ́dún mẹ́sàn án tí mo ti wà lórí ipò ọba, ọdún kékeré náà ni.
Àṣejèrè: A gbọ́ pé èèyàn tó nífẹ̀ẹ́ iṣẹ́ niyín, bẹ́ẹ̀ lẹ sì máa ń kó èèyàn mọ́ra, ǹjẹ́ àwọn ìwà yìí ṣì wà bẹ́ẹ̀ lọ́wọ́ yín, à bí ìyípadà ti dé?
Ọba Iléogbó: Bàbá mi ni mo jọ, àwọn ni mo mú ìwà yìí lọ́wọ́ wọn, kò tí ì sí ìyàtọ̀ o, ẹni tó bí ni làá jọ.
Àṣejèrè: Iléogbó ti wà tipẹ́, bẹ́ẹ̀ làwọn èèyàn máa ń dàgbà dáadáa, gẹ́gẹ́ bí ìtàn ṣe sọ pé, àwọn èèyàn ìlú náà má ń dàgbà dáadáa, àṣírí wo ló wà níbẹ̀?
Ọba Iléogbó: Kò sí àṣírí kan níbẹ̀.
Iléogbó kẹta ni mo wà yìí, nígbà tí àwọn bàbá mi kọ́kọ́ ń bọ̀; wọ́n dúró nílùú kan, ṣùgbọ́n ohun tí wọn ń wá; wọn kò rí i, wọ́n kúrò níbẹ̀ wọ́n tún lọọ tẹ̀dó síbì kan lẹ́gbẹ̀ẹ́ Ìwó, ṣùgbọ́n nígbà tó di ọdún kan; ní 1822, ní àwọn fúlàní kógun ja àwọn bàbá mi lọ́jọ́ ọdún eégún.
Lẹ́yìn ogún ọdún la ṣẹ̀ṣẹ̀ sọ̀kalẹ̀ síbí, ibi táa wà yìí níbì kẹta táa tẹ̀dó sí.
Ìdí nìyẹn tí ọjà wa fi wà níbẹ̀.
Àwọn ìlú tó wà láyìíká wa ni Kúta, Òkè Ọ̀ṣun àti Olúpọ̀nà, gbogbo ilẹ̀ Ilé-Ogbó fẹ̀ẹ̀ lọ títí dé Òkè Ọ̀ṣun.
Àṣejèrè: Ọ̀pọ̀ ni kò mọ̀ ohun tí ẹ ń sọ yìí, wọ́n tiẹ̀ máa ń lérò pé abẹ́ Ìwó ni Iléogbó wà, ẹ là á síwájú kábíyèsí?
Ọba Iléogbó: Àwa àti Ìwó, a kò bá ara wa tan ò, lóòótọ́, Ifẹ̀ la ti jáde, ọba kẹta tó jẹ n’Ífẹ̀ ni bàbá tèmi, ṣùgbọ́n Aláàfin àkọ́kọ́ tó kọ́kọ́ kúrò ní Ifẹ̀, tó lọọ tẹ Ọ̀yọ́ dó ni bàb́á tèmi, Baṣọ̀run.
Àwọn Ìwó, Ifẹ̀ ni wọ́n ti wáá dúró síbi tí wọ́n wà yẹn, Iléogbó dá dúró ni, ṣùgbọ́n Ọ̀yọ́ làwá ti wá, ni wọ́n ṣe ń kì mí ní: ‘Ọmọ ikú tí kìí bẹ̀rù ikú, ọmọ òfò tí kò gbọdọ̀ bẹ̀rù òfò’, Ọ̀yọ́ la ti mú ìyẹn wá.
A jọ pààlà ni ṣùgbọ́n ìlú wa yàtọ̀, oríkì wa sì yàtọ̀.
Ọ̀tẹ̀ ni wọ́n fi sún wa dé ibi tí a wà báyìí.
A ò bára wa tan pẹ̀lú Ìwó, ṣùgbọ́n láyé àtijọ́ táa wà lábẹ́ Ìbàdàn, tí wọ́n sì pín ìjọba ìbílẹ̀ ní wọn bẹ̀rẹ̀ sí í pè wá níjọba ìbílẹ̀ Ìwó, ìyẹn Ìwó Local Govt.
Ìgbà yẹn la wà lábẹ́ wọn nítorí àkóso ìjọba sì ni, a kàn jọ ń jórúkọ kánsù lásán ní, ìgbà tó sì yá, wọ́n yí orúkọ yẹn padà síjọba ìbílẹ̀ Aiyédire, ìyẹn Aiyédire Local Govt.
Ilé-Ogbó kò ṣe nǹkan pẹ̀lú Ìwó, oníkálùkù dúró ni.
Ṣùgbọ́n nǹkan tó pa wá pọ̀ ní ìgbìmọ̀ lọ́balọ́ba.
Ohun tí wọ́n sì torí ẹ̀ ṣe é ni pé kó ba à rọrùn fúnjọba láti rí gbogbo àwa ọba táa wà lójú kan náà, ni wọ́n ṣe wáá fi Olúwòó ṣe alága wa, ṣùgbọ́n kìí ṣe ọ̀gá wa, wọ́n kàn fi ṣe alága wa ni.
Bí ọmọọṣẹ́ bá ṣe aṣemaṣ́e, ọ̀gá rẹ̀ le dá a dúró, ó le má fún un lówó oṣù, ó le dá sẹ̀ríà fuń ún, ṣé ẹni tí kò le ṣe èyí, ṣé ọ̀gá ni?
Rárá o, Olúwòó kìí ṣe ọ̀gá mi.
Ìjọba ló jọ fún wa lọ́pà àṣẹ, ìjọba lọ̀gá gbogbo wa, ẹni bá sì kọjá àyè rẹ̀, wọ́n á dá sẹ̀ríà fún un.
Àwọn adarí gáráàjì tí wọ́n ń lọ́ bọ, àtàwọn tó ń ta gààrí lọ́jà, àwọn náà ni alága tiwọn, àwọn yẹn tiẹ̀ lágbára ju Olúwòó lọ, wọ́n le ní kẹ́ẹ̀yàn má tajà lọ́jà fóṣù kan; torì pè o ṣẹ̀, ṣùgbọ́n Olúwòó kò le ṣerú nǹkan bẹ́ẹ̀, bó bá jó táyà mọto mi lásán; ọlọ́pàá yóò mú u.
Ṣùgbọ́n àjọṣepọ̀ wà pẹ̀lú àwọn ìran Ìwó sì dán mọ́rán, torí alámúlétì ni wá, kò sẹ́gbẹ́ téèyàn yóò ṣe tí kò ní níi alága, ṣùgbọ́n kìí se òun ló lọ́lá tàbí lágbára jù.
Àṣejéré: Ọdún Iléogbó tó máa ń wáyé lọ́dọọdún, báwo ni tọdún yìí, àti pé kí lẹ lè sọ nípa ayẹyẹ náà?
Ọba Iléogbó: Ọdún tó lárinrin ni, tó jẹ́ gbogbo ọmọ ìlú nílé lóko lẹ́yìn odi máa ń wa láti ṣayẹyẹ ọdún náà, ó dà bíí ọjọ́ ọdún ni, èrò máa ń pọ̀, àwọn èèyàn máa dáná, àlejò náà a sì jẹun, ọ̀pọ̀ nǹkan ló sì máa ń ṣẹlẹ̀.
Nípasẹ̀ ọdún yìí ni ọmọ ilú kan ṣe ẹ̀rọ amúnáwá èyí tí wọ́n ń pè ní Solar Light fún wa, bẹ́ẹ̀ lẹnìkan náà tó jẹ́ ẹ̀gbọ́n wọn gbẹ́ ọ̀pọ̀lọpọ̀ kànga láti fa omi fún àwọn aráàlú, fún àǹfààní àti ìgbé ayé ìrọ̀rùn àwọn aráàlú Iléogbó náà ni.
Bẹ́ẹ̀ ni wọ́n sì tún ń tún àfin ṣe, ọmọ kékeré kan náà wá tóun náà tún ojú ọ̀nà ṣe, tó ṣe títì tíye rẹ̀ tó bílíọ́nù kan náírà.
Akin Ògúnbíyí lorúkọ ẹni tó ṣe kànga ìgbàlódé fún wa yẹn, nígbà tó rí i pé a ń dààmú omi, bẹ́ẹ̀ náà ni Sẹ̀míù Ọdẹ́yínká tó wà l’Ámẹ́ríkà náà, ó mọ̀ ọ́n mọ̀ ṣe títì fún wa, bẹ́ẹ̀ náà ló ń náwó sáàfin, bẹ́ẹ̀ ní mo láwọn ọmọ tó pọ̀ níléogbó.
Àwọn nǹkan tí Iléogbó gbádùn nìyẹn, tí wọ́n ń fi mí lọ́kàn balẹ̀, inú oṣù kọkànlá la máa ń ṣe é.
Àṣejèrè: Kábíyèsí, kín ni nǹkan tí ẹ le sọ nípa ètò ọrọ̀ ajé ìlú Iléogbó?
Ọba Iléogbó: Iṣẹ́ àgbẹ̀ niṣẹ́ wa ní pàtàkì, a ní oko kòkó àti obì, bẹ́ẹ̀ la má ń dáko ohun jíjẹ; iṣu, àgbàdo, ohun tó jẹ́ iṣẹ́ wa nìyẹn.
Síbẹ̀ náà, a tún ní àwọn tó wà níbi gíga, níléeṣẹ́ ṣójà, lọ́ọ́yà, ọlọ́pàá, adájọ́, àti bẹ́ẹ̀ bẹ́ẹ̀ lọ.
Àwọn ọmọ Iléogbó ń ṣe dáadáa káàkiri àgbáyé.
Àṣejèrè: Kábíyèsí kí wá ni ìmọ̀ràn pàápàá lásìkò tí gbogbo nǹkan dẹnukọlẹ̀, tí kò lo déédé yìí?
Ọba Iléogbó: Ọrọ̀ ajé wa kò fìgbà kan bàjẹ́, àwọn tó ń ṣojú wa ni wọn kò ṣe dáadáa, ẹnu ọrọ̀ ajé tó wà ni Nàíjíríà ti tó kí gbogbo wa máa gbádùn, ṣùgbọ́n àwọn tó ń darí wa ni kò jẹ́ kó rí bẹ́ẹ̀.
Mélòó ni gbogbo wa, tí wọn ò le tẹ́ àwọn èèyàn lọ́rùn, táwọn èèyàn fi ń dààmú, ebi ló pa ọ̀pọ̀, kìí ṣe àrùn Kòrónà, ọ̀pọ̀ àwọn ọmọ wa ti di aṣẹ́wó àti ọlẹ̀.
Nítorí kò sí àánú mọ́ ni ajínigbé fi pọ̀, ọ̀nà ti dí mọ́ àwọn èèyàn, wọ́n ti ri pé ọ̀nà ti dí.
Àánú ló sọnù mọ́ wa lọ́wọ́.
À ní alága kánsù, à ní ọnarébù níbí àti l’Àbújá, bí wọ́n bá lè máa ṣàánú, ìwọ̀nba ni tọ̀dàlẹ̀, bí ẹbi bá le kúrò nínú ìṣẹ́, ìṣẹ́ bùṣe, ikú lòpin ohun gbogbo, kí àwọn táa rán lọ sókè gbìyànjú àti máa ṣàánú.
Àṣejèrè: Kín ni ìjọba le ṣe láti ran ìlú lọ́wọ́?
Ọba Iléogbó: Ọlọ́run ti ràn wá lọ́wọ́, ẹni tó wà níbí gẹ́gẹ́ bíi gómìnà, Gbóyèga Oyètọ́lá jẹ́ aláàánú, kìí jà, kìí bínú, ó sì máa ń gbọ́ràn; ó tún ń gbà ìmọ̀ràn, kò sẹ́ni tó kanlẹ̀kùn tí kò ṣílẹ̀kùn fún, nígbà táa fẹ́ẹ́ ṣe títì ìlú wa, ó fún wa ní ìyọ̀nda láti ṣe é, kání ẹlòmíì ni kò ní í fọwọ́ sí i, ó lè lóun kò mọ̀ ọ́n rí, ó le ní kìí ṣe ọmọ ẹgbẹ́ òun, ibẹ̀ yẹn á wáá bàjẹ́, ẹsẹ̀kẹsẹ̀ táa lọọ ba ló fọwọ́ sí, ó ń sanwó wa déédé, bó pè wá yóò tún fún wa lówó epo, Buhari náà kò níṣòro, ìṣòro wa ni àwọn aṣojú.
Fún àpẹẹrẹ, ohun tó ń ṣẹlẹ̀ nígbèríko mi, mi ò mọ̀, àwọn tó fi ṣe aṣojú ní wọn kò ṣètò wọn, àwọn tó ń rán níṣẹ́ ló ń dalẹ̀.
Àwọn èèyàn ń dalẹ̀ ara wọn, ṣùgbọ́n gbogbo ẹni bá dalẹ̀ kò ní i dalẹ́.
Lóòótọ́ ni nǹkan nira fáwọn ọmọ ẹgbẹ́ télọ̀, ṣùgbọ́n ìjọba Sanwó-Olú ń ràn wá lọ́wọ́
Àlàájà Jarinatu Amida ni ààrẹ ẹgbẹ́ àwọn aránṣọ, àti aṣe aṣọ lọ́ṣọ̀ọ́ níìpínlẹ̀ Èkó, wọ́n ti bá Àṣejèrè sọ̀rọ̀ nípa iṣẹ́ wọn àti ohun tí wọn ní lọ́kàn láti se fáwọn ọmọ ẹgbẹ́ nínú ọdún tuntun, bẹ́ẹ̀ ni wọ́n sì tún sàlàyé nípa àwon aláyédèrú tí wọ́n ń pe ara wọn lẹ́gbẹ́ aránsọ níìpínlẹ̀ náà.
Ohun tí wọ́n bá OLÚWATÓYÌN MATHNUEL so rèé.
Àsejèrè: Orúkọ yín lẹ́kùnrẹ́rẹ́ mà?
Àlàájà Amida: Orúkọ mi ni Ìyáàfin Jarinatu Olúfúnmiláyò Amida tó jẹ́ Ààrẹ ẹgbẹ́ aránsọ níìpínlẹ̀ Èkó lápapọ̀
Àṣejèrè: Gẹ́gẹ́ bíi Ààrẹ, ọdún kelòó nìyí tẹ́ẹ tí ń ṣiṣẹ́ aṣo rírán?
Àlàájà Amida: Ọdún karùndínláàádọ́ta mi nì yíí gẹ́gẹ́ bí aránsọ, ọdún kejì tí mo gba ìyọ̀nda láti dá dúró ni mo sì ti darapọ̀ mọ́ ẹgbẹ́ aránsọ níìpínlẹ̀ Èkó.
Àdúgbò Sómólú ni mo ti kọ́sẹ́ aránsọ lọ́dọ̀ Ìyáàfin Esther, Ìyáàfin Amusa náà tún kọ́ mi níṣẹ́ kí ń tóo wá tún kọ́sẹ́ lọ́dọ̀ Ìyá Sínà ní àdúgbò Agége.
Ọ̀gá mi Ìyá Shínà yìí sì ń ṣiṣẹ́ aránsọ, ọ̀kan pàtàkì sì ni wọ́n nínú ọmọ ẹgbẹ́ aránsọ tìlúú Agége.
Àsejèrè: Ǹjẹ́ ìyàtọ̀ wà láàrín iṣẹ́ aránsọ òde òní àti ti àtijọ́?
Àláájà Amida: Ìyàtọ̀ gédégbé wà níbẹ̀ nítorí láyé àtijọ́ àwọn tí kò kàwé ni wọ́n máa ń kọ́ṣẹ́ aránsọ ṣùgbón láyé ìsìnyín ọ̀pọ̀lọpọ̀ àwọn tó kàwé gboyè ló ti ń ṣiṣẹ́ aránṣọ, tí wọ́n sì ń rán ọmọ lọ sí iléèwé, tí wọ́n tún fi gbé ohun rere ṣe.
Ọ̀làjú ti wọnú iṣẹ́ aránsọ, owó tí wà lọ́wọ́ ẹni tí ń ṣiṣẹ́ aránsọ, iṣẹ́ yìí gbè mí, mo dẹ̀ dúpẹ́ lọ́wọ́ Ọlọ́run Ọba.
Àsejèrè: Ǹjẹ Ìjọba ti mú ìlérí tí wọ́n ṣe pẹ̀lú yín sẹ?
Àláájà Amida: Ìjọba ń gbìyànjú níwònba agbára won, nítorí lásìkò ìgbélé kòrónà wọ́n fún wa ní ìrànwọ oúnjẹ, ohun jíjẹ tó jọjú nìjọba gbé fún ẹgbẹ́ wa lẹ́ẹ̀mejì ọ̀tọ̀ọ̀tọ̀, bó tilè jẹ́ pé kò kárí gbogbo ọmọ ẹgbẹ́ aránsọ, síbẹ̀ a mọ rírì àwon ìjọba, wọ́n gbìyànjú nítorí Women Affairs náà kò fi ọ̀rọ̀ wa ṣeré nípa ṣíṣe ìrànwọ́ mansínnì fáwọn ọmọ ẹgbẹ́ wa.
Síbẹ̀, ó kù ni ìbọn ń ró, àwa ẹgbẹ́ aránsọ ìpínlẹ̀ Èkó túbọ̀ ń wojú ìjọba fún ìrànwọ́ tí wọ́n pinnu láti ṣe fún ọmọ ẹgbẹ́ tó bá darapọ̀ mọ SMEDAN, àti ṣe ètò tí wọ́n ní ká ṣe nípa ti fóòmù, a sì mò pé láìpẹ́, wọn yóò mu ìrànwọ́ tí wọ́n pinnu fún wa ṣẹ.
Àsejèrè: Báwo ní òwò ṣe rí ní àsìkò ìwọde endsars?
Àláájà Amida: Àsìkò ìwóde endsars kò rorùn rárá fún àwọn ọmọ ẹgbẹ́ aránsọ, síbẹ̀ Ìjọba dìde ìrànwọ́, a sì pin mọ́ ara wa lọ́wọ́ níwònba.
Àṣejèrè: Àbí a rí ọmọ ẹgbẹ́ aránsọ tí wọ́n já ṣọ́ọ̀bù tàbí́ kó lẹ́rù lọ lásìkò náà?
Àláájà Amida: Rárá o, kò sí nǹkan tó jọ bẹ́ẹ̀ o!
Nítorí ìgbélé endsars tó bá ti kòrónà nílè ló fàá tí nǹkan fi sàfẹ́rẹ́ fún àwon ọmọ ẹgbẹ́, ìjọba sì dìde ìrànwọ́.
Àṣejèrè: Ǹjẹ a rí àwon aránsọ kan tí kò darapọ̀ mó ̣ẹgbẹ́?
Àláájà Amida: Wọ́n pọ̀, sùgbón gẹ́gẹ́ bíi ìmọ̀ràn tí Gómìnà Fáṣọlá gbà wá nígbà náà pé ‘Ẹni yòówù tí kò bá darapọ̀ mọ́ ẹgbẹ̣́ kí á má báa jà, nígbà tí irú ẹni bẹ́ẹ̀ bá ń rí àseyorí wa fúnrarẹ̀ ni yóò darapọ̀ mọ́ọ́ ẹgbẹ́’ Bẹ́ẹ̀ sì nìmòràn yìí ṣiṣẹ́ nítorí nígbà tí wọ́n rí àṣeyorí wa nítòọ́tọ́ fúnra wọn ní wọ́n darapò mọ́ ẹgbẹ́ aránsọ.
Fún ìdí èyíí, a kìí bá ẹnìkọọkan pariwo wa darapọ̀ mọ ẹgbẹ mọ̀.
Ànfàní pọ̀ nínú jíjẹ́ ọmọ ẹgbẹ́ LASFADAN.
Àsejèrè: Ǹjẹ́ ẹ tiẹ̀ le dárúkọ àwon ènìyàn ńlá láwùjọ tí ẹ ti ba ránsọ?
Àlàájà Amida: Àwọn oníbàárà pọ̀ jàntìrẹrẹ ṣùgbọ́n mo le rántí Ìyáàfin Onyeabore, Ìyáàfin Jìnádù àti àwọn ọkùnrin náà nítorí aṣọ tọkùnrin, tobìnrin ni mò ń rán.
Àṣejèrè: Báwo lẹ ṣe ń dá sí ọ̀rọ̀ aránṣọ tó ba aṣọ oníbàárà jẹ́?
Àláájà Amida: Kò í tíì sí irúfé ẹ̀sùn bẹ́ẹ̀ nítorí gbogbo ọmọ ẹgbẹ́ aránsọ ló dángájíá lẹ́nu iṣẹ́ tí wọ́n kọ́ àti wípé aránsọ kò gbodò tó nǹkan mííràn tó bá ń gé aṣọ oníbàárà, tó bá tiẹ̀ wá jẹ́ pé aránsọ kan ṣi aṣọ gé, ọpọlọ ni tóó tún fi sọọ́ di style mííràn tó tún máa jọ oníbàárà lójú, yóò sì tún jẹ owó rẹpẹtẹ pẹ̀lú
Àṣejèrè: Ǹjẹ́ a rí nínú àwon ọmọ yín tó ń ṣiṣẹ́ yìí?
Àlàájà Amida: Bẹ́ẹ̀ ni!
Àwọn ọmọ mii méjì ni wón mú iṣẹ́ yìí lóòkúnkúndùn nílùú Portá àti Àbújá bó tìlẹ́ jẹ́ pé wọ́n kàwé gboyè ní Yunifásítì.
Àsejèrè: Ẹ jẹ́ ká sọ̀rọ̀ nípa àwon tí wọn ń bá yín du ẹgbẹ́ yìí, pé ẹgbẹ́ aránsọ ní wọn, níbo le bá ọ̀rọ̀ wọn dé?
Àláájà Amida: A ti gbé wọn lọ sí tésàn ọlọ́pàá, lọ́jọ́ tí wón fẹ́ẹ́ ṣe ayẹyẹ ẹgbẹ́ wọn, ọlọ́pàá sì ti sọ fún wọn pé ẹgbẹ́ télọ, ẹyọ kan ni, ìjọba náà sì mọ̀ nípa, ẹ ò báà lọ síbikíbi lọọ gba ìyọ̀nda, ayédèrú nìyen, ẹ ti ṣèjọba tiyin, ẹ fi ẹni tó wà níbẹ̀ sílẹ̀ kó ṣe tiẹ̀, wọn sì gbà bẹ́ẹ̀.
Lẹ́yìn ìgbà yen, wọn kò dúró, wọn ń lọ káàkiri ṣùgbọ́n ìjọba ń ṣiṣẹ́ lée lórí lọ́wọ́, torí lẹ́nu ọjọ́ mẹ́ta yìí wọ́n fọ̀rọ̀wérọ̀ pẹ̀lú bàbá ìsàlẹ̀ ẹgbẹ́ wa, láti bèèrè bọ́rọ̀ náà ṣe jẹ́, ṣùgbọ́n ṣe ni wọ́n ń lọ káàkiri láti parọ́.
Àsejèrè: Ǹjé ẹgbẹ́ tó so gbogbo oníṣẹ́ ọwọ́ pọ̀, ìyen LASCOTA ń gbé ìgbẹ́sẹ̀ kan nípa ọ̀rọ̀ yìí?
Àlàájà Amida: LASCOTA ti fòfin dè wọ́n, wọ́n ti láwọn kò mọ̀ wón lọ́mọ ẹgbẹ́, ìjọba náà sì ti fòfin de wọn pé àwọn kò mọ̀ wọ́n gẹ́gẹ́ bíi ọmọ ẹgbẹ́ aránṣọ l’Ékòó, ṣùgbọ́n agídí ni wọ́n ń lò káàkiri, pé ta ló máa mú mi, ohun tí wọn ń bá kiri nìyen.
Àsejèrè: Ṣé e ti jẹ́ káwọn ọmọ ẹgbẹ́ lápapọ̀ mọ nípa rẹ?
Àlàájà Amida: Gbogbo àwon ọmọ ẹgbẹ́ pátá, àtàwon ọmọ ẹgbẹ́ wa tó ń tèlé wọn, ẹni tó yàn láti fi ṣe alaga ẹgbẹ́ tiẹ̀ ni alága ìgbìmọ̀ tó sàkóso ètò ìdìbò tó gbé wa wọlé, ẹni tó fi se sẹ́kítírì, òun ni gófnò nígbà táa jọ wà pọ̀, a sì jọ ń ṣe nǹkan pọ̀ ni, ṣùgbọ́n nígbà tí a sọ fún wọn pé nínú àwon igun mẹ́fà, tí àwon jẹ ẹyọ kan, àwon igun kan wáá dá ko ọmọ ẹgbẹ́ mẹ́sàń nínú àwon ìgbìmò àgbà ẹgbẹ́, ohun tó fa wàhálà nìyen o, wọ́n sáà fẹ́ẹ́ jẹ gàba lé wa lórí, kí wọ́n máa fọwọ́ lalẹ̀ fún wa.
Àsejèrè: Láákótán, ìmòràn yín fún àwon ọmọ ẹgbẹ́
Àláájà Amida: Ìmọ̀ràn mi fún àwon ọmọ ẹgbẹ́ pàápàá jùlọ lóbìnrin ni pé lẹ́yìn ìpàdé, kí oníkálukúú mú ọ̀nà ilé pọ̀n, kí á ṣe òtítọ́ pẹ̀lú àwọn ọkọ wa, ká tọ́jú àwon ọmọ wa nítorí àwọn ni ẹ̀yìnọ̀la wa.
Kí á má jókòó sídìí ọ̀tẹ̀, nítorí kò sí èrè kankan níbẹ̀, kí gbogbo ọmọ ẹgbẹ́ aránsọ mú iṣẹ́ yìí lóòkúnkúndùn nítorí iṣẹ́ tó níye lórí, tó sì lérè lórí ni, tó ṣeé fí lé ọmọ lọ́wọ́, kí Ọlọ́run túbọ̀ bá wa fi àlùbáríkà si.
Ọmọ ṣọ́ọ̀ṣì Oyèdépò rówó he, ló bá jẹ̀bùn owó rẹpẹtẹ
Augustine Ògún lorúkọ ọmọkùnrin náà, ọ̀kadà ló ń wà ní ìlú Oghara níìpínlẹ̀ Delta, owó kan ló rí he, tó sì dá owó ọ̀hún padà, owó tó dá padà yìí ló ti kó oríire ńlá bá ọkùnrin náà, kódà òun náà ti dolówó rẹpẹtẹ.
Ìròyìn taa gbọ́ ni pé ọmọ ìjọ Bíṣọ́ọ̀bù David Oyèdépò, ìyẹn Winners Chapel lọkùnrin yìí, ṣùgbọ́n iṣẹ́ ọ̀kadà ló ń ṣe.
Obìnrin kan tó gbé la gbọ́ pé ó gbàgbé owó sórì ọ̀kadà rẹ̀, n ló bá dá owó ọ̀hún padà.
Ẹgbẹ̀rún lọ́nà ẹ̀ẹ́dẹ́gbẹ̀rin náírà, ìyẹn N700,000 la gbọ́ pé ọkùnrin yìí dá padà.
Ohun taa gbọ́ ni pé ṣe lobìnrin tó gun ọ̀kadà yìí lọọ yá owó náà lọ̣́wọ́ báǹkì, owó náà ló fẹ́ẹ lọọ dá padà, tó fi gbàgbé rẹ̀ sórí ọ̀kadà.
Ṣùgbọ́n ètò kan lórí tẹlifisàn TVC tó wà l’Ékòó làwọn atọ́kùn ètò náà tí ń sọ̀rọ̀ ọkùnrin yìí, tí wọ́n sì ń gbé orińyìn fún ìwà òótọ́ tó hù náà.
Bí ètò náà ti ń lọ lọ́wọ́ lẹnìkan fi iye owó tí ọkùnrin ọlọ́kadà yìí dá padà ránṣẹ́ si adarí àwọn atọ́kùn ètò náà, ìyẹn Moráyọ̀ Afọlábí Brown.
Lójúẹsẹ̀ sì ni Moráyọ̀ ti kéde ọ̀rọ̀ náà sétí àwọn olùgbọ́ ètò náà pé ẹnìkan ti fi owó ránṣẹ́ sí àkáǹtì ọ̀hún, ẹní tọ̀hún ní kóun fún ọkùnrin ọlọ́kadà tó dá owó olówó padà, láti fi dúpẹ́ lọ́wọ́ rẹ̀, àti láti ṣè kóríyá fún un, nítorí ẹ̀kọ́ ńlá ló jẹ́ fáwọn yóòkù láwùjọ wa.
Ẹ̀tàn ayérayé lohun tí wọ́n ń pè ní àrùn Kòrónà – Oyèdépò
Olórí ìjọ Living Faith Chapel tí wọ́n tún ń pè ní Winners Chapel, Bíṣọ́ọ̀bù David Oyèdépò ti ṣàpèjúwe àrùn kòrónà tó gba ìgboro kan lọ́dún yìí, tó sì di ẹ̀rù jẹ̀jẹ̀ sáwọn èèyàn lọ́rùn gẹ́gẹ́ bí ẹ̀tàn ayérayé, láti ọ̀run àpáàdì.
Oyèdépò sọ̀rọ̀ yìí nínú ìpàgọ́ ìjọ náà tó ń lọ lọ́wọ́, èyí tí wọ́n pè ní Shiloh 2020, pẹ̀lú àkọlé Ìbápàdé Ìyípadà.
Nígbà tó ń wàásù lálẹ́ Wẹ́sde, Oyèdépò ní gbogbo ohun tí àwọn òyìnbó, àtàwọn tó mọ̀ nípa ètò ìlera sọ ni pé ṣe làwọn èèyàn yóò máa ṣa òkú lójú títì nílẹ̀ Áfíríkà, ṣùgbọ́n sí ìyàlẹ́nu wọn, àrùn náà kò jà tó bí wọ́n ṣe lérò, bẹ́ẹ̀ ni kò pààyàn tó bó ṣe pààyàn nílùú òyìnbó.
Bákan náà ni bàbá náà tẹnumọ́ ọn pé wọ́n ti fọ̀rọ̀ àrùn náà dá ẹ̀rù sí ọkàn àwọn èèyàn débii pé jìnnì-jìnnì rẹ̀ gan an ló ń pààyàn káàkiri àgbáyé.
Èèmọ̀ wọ̀lúú!
Mílííọ̀nù mẹ́wàá èèyàn pàdánù iṣẹ́ wọn
Mílííọ̀nù mẹ́tàdínlógún èèyàn ló ti pàdánù iṣẹ́ wọn láti inú oṣù kejìlá ọdún 2014 títí di àkókò yìí.
Ohun tí àjọ tó ń ṣàkóso àkójọpọ̀ ohun tó ń lọ léka ọrọ̀ ajé nílẹ̀ wa tí à ń pè ní National Bureau of Statistics (NBS)ló sọ̀rọ̀ bẹ́ẹ̀.
Gẹ́gẹ́ bí àjọ ọ̀hún ṣe sọ lọ́jọ́ Mọ́ńdè tó kọjá yìí, láàrín oṣú kẹrin sí kẹfà ọdún yìí nìkan, àwọn èèyàn tó fẹ́ẹ tó mílííọ̀nù kan ni wọ́n pàdánù ẹ̀mí wọn.
Àwọn ẹgbẹ̀rún lọ́nà ẹgbẹ̀rin ó lé ọgbọ̀n èèyàn ni wọ́n pàdánù iṣẹ́ wọn.
Ṣùgbọ́n, fún ìgbà àkọ́kọ́, iye àwọn èèyàn tí wọ́n nífẹ̀ẹ́ àti ṣiṣẹ́ ti dínkù sí bó ṣe wà tẹ́lẹ̀.
Ìyẹn ni pé àwọn mílíiọ̀nù mẹ́wàá èèyàn ni wọ́n kò tiẹ̀ nífẹ̀ẹ́ àti ṣiṣẹ́ lábẹ́ ẹnìkan, ṣùgbọ́n tí àwọn náà fẹ́ẹ́ máa ṣiṣẹ́ fúnra wọn.
Ohun tí àjọ NBS sọ nìyẹn.
“Owó tí mo fẹ́ẹ́ gbà lọ́wọ́ Sàláwà Àbẹ̀ní ló kóbá mi”
Olúfowókẹ́ Ọládùnjoyè Emmanuel, ọmọkùnrin ẹni ọdún mọ́kàndínlógún tó fẹ́ẹ́ fi àwòrán ìhòhò gbajúmọ̀ olórin wákà nni, Àláájà Sàláwà Àbẹ̀ní ṣe gbájú ẹ̀, ti há sọ́wọ́ àwọn ọlọ́pàá.
Ọmọkùnrin náà sì ti jẹ́wọ́ pé owó tóun fẹ́ẹ́ gbà lọ́wọ́ wákà queen ló sún òun sídìí ìwà ibi náà.
Bẹ́ẹ́ ó bá gbàgbé, láìpẹ́ yìí ní Sàláwà Àbẹ̀ní fúnra rẹ̀ ké gbàjarè síta pé káwọn ọmọ Nàíjíríà gba òun, nítorí ẹnìkan tó fẹ́ẹ́ bá òun láyé jẹ́.
Sàláwà lásìkò náà sọ pé; “Ọmọkùnrin kan máa ń pe òun lórí fóònù, láti gba owó lọ́wọ́ òun, ó lóun ní àwọn àwòrán ìhòhò òun lọ́wọ́, ṣùgbọ́n èmi ò lówó tí mo fẹ́ẹ́ fún un.
”Sàláwà fúnra rẹ̀ ló da àwọn àwòrán ìhòhò ọ̀hún síta, bẹ́ẹ́ ló sì gba ọ̀dọ̀ àwọn ọlọ́pàá lọ, láti fọ̀rọ̀ náà tó wọn létí.
Ohun tí Túnjí Dísù, ọ̀gá àwọn ọlọ́pàá RRS sọ fún Àṣejèrè ni pé; lẹ́yìn ọjọ́ mẹ́ta táwọn tí ń tọpinpin ọmọ náà, ọjọ́ Tọ́sde tó kọjá yìí lọwọ́ ṣẹ̀ṣẹ̀ tẹ̀ ẹ́ nílé rẹ̀ tó wà ní Brentfield Avenue, Peace Estate, Magboro, níìpínlẹ̀ Ògùn.
Akẹ́kọ̀ọ́ iléèwé Yaba Technology lọmọ náà.
Ọmọ náà ní orí káàdì tó máa ń wà lórí fóònù, tí wọ́n máa ń kó àwòrán sí lòun ti rí àwọn àwòrán náà.
Nígbà tó ń sọ̀rọ̀, Olúfowókẹ́ Ọládùnjoyè Emmanuel ni, orí rédíò lòun ti kọ́kọ́ mọ̀ pé ọ̀ràn lòuń dá, ó ní, nígbà tóun tún délé, ṣeni màmá òun gbọ́ nípa ẹ̀, tóun náà sí tún ń gbé àwọn tó hùwà náà ṣépè.
Èyí ló mú kóun lọọ ba káàdì náà jẹ́, tóun sì sọ ọ́ nù, ó lóun kàn fẹ́ẹ́ gbowó lọ́wọ́ Sàláwà ní tòun ni.
Ọdún kan Dàpọ̀ Abíọ́dún tayọ gbogbo àwọn tó ti ṣe gómìnà l’Ògùn – Remmy Hazzan
Remmy Hazzan ni olùdámọ̀ràn pàtàkì lórí ètò ìròyìn ìbánisọ̀rọ̀ fún Gómìnà Dàpọ̀ Abíọ́dún, tìpínlẹ̀ Ògùn, látìgbà tó ti bẹ̀rẹ̀ iṣẹ́ náà ló ti tan ìmọ́lẹ̀ sáwọn iṣẹ́ tí ọ̀gá ẹ̀ ń ṣe.
Láìpẹ́ yìí ló gba oníròyìn wa lálejò sí ọ́fíìsì ẹ̀, níbi tó ti bá wa sọ nípa ìṣèjọba Gómìnà Dàpọ̀ Abíọ́dún láàrín ọdún kan, ohun tó bá Àdìsá Akínpẹ̀lú sọ nìyí.
ÀṢEJÈRÈ: Ọjọ́ Ẹtì, Fráìde, ló pé ọdún kan tí Ọmọọba Dàpọ̀ Abíọ́dún, bẹ̀rẹ̀ ìṣèjọba gẹ́gẹ́ bí gómìnà níìpínlẹ̀ Ògùn, báwo ni ìrìnàjò náà láàrin ọdún kan sí àkókò yìí?
Remmy Hazzan: Ẹ ṣé púpọ̀, adúpẹ́ lọ́wọ́ Ọlọ́run fún ànfààní tí Ọmọọba Dàpọ̀ Abíọ́dún ní, láti jẹ gómìnà níìpínlẹ̀ Ògùn, ìrìnàjò náà bẹ̀rẹ̀ lọ́jọ́ kọkàndínlọ́gbọ̀n, oṣù karùn-ún, ọdún tó kọjá.
Ní sísẹ̀ n tẹ̀lé, a ti débi tó lápẹẹrẹ, ibi táa ba dé lónì ín, àpẹẹrẹ ti wà pé kò jọ tí àtẹ̀yìnwá, nǹkan ti yàtọ̀, ọ̀tun ti dé bá ìpínlẹ̀ Ògùn.
Ṣùgbọ́n a mọ̀ pé kò ṣeé ṣe fẹ́nìkan pé òun ti ṣe e tán.
Ibi táa bá ṣé é dé lónìí, iṣẹ́ sì tún kù, àwọn ibi tó bá kù sí yẹn làwa fẹ́ẹ́ máa gbọ́ láti ẹnu aráàlú, kìí ṣe pé kí wọ́n máa sọ pé a ò ṣe rárá.
Ọmọọba Dàpọ̀ Abíọ́dún jẹ́ ẹnìkan tí kò fẹ́ ariwo, àwọn nǹkan tó ti ṣe láàrín ọdún kan, kò tí ì sí gómìnà tó ti ṣe bẹ́ẹ̀ láàrín ọdún kan níìpínlẹ̀ Ògùn
ÀṢEJÈRÈ: Ǹjẹ́ ẹ tiẹ̀ le mẹ́nubá díẹ̀ nínú àwọn nǹkan tẹ́ ẹ ti ṣe?
Remmy Hazzan: Òpó márùn-ún l’Ọmọọba Dàpọ̀ Abíọ́dún fi ń ṣèjọba, ó sì dá lórí orin ògo ìpínlẹ̀ Ògùn táa mọ̀ sí iṣẹ́ yá.
Àkọ́kọ́ nínú ẹ̀ ni ètò ìmáyédẹrùn fáwọn aráàlú, àwọn bí ọ̀nà, omi, iná àti bẹ́ẹ̀ bẹ́ẹ̀ lọ.
Bí a bá wo àwọn ọ̀nà ọ̀hún táa bá kà ní máìlì, ó fẹ́ẹ̀ dàbí ẹni pé kò sẹ́ni tó ṣe irú ọ̀nà yìí, láti Abẹ́òkúta dé Ṣágámù, òpópónà márosẹ̀ tó wà níbẹ̀, tíṣẹ́ ń lọ lọ́wọ́, bó tilẹ̀ jẹ́ pé wọn kò tí ì parí ẹ̀.
Ogójì kìlómítà ni.
Láti Ìjẹ̀bú lọ sí Ẹ̀pẹ́ márosẹ̀ tó wà níbẹ̀, márùn-ún, márùn-ún ni, tí gbogbo kìlómítà ẹ̀ jẹ́ márùndínlógójì, ó tún wá yàtọ̀ sí àwọn ọ̀nà tó bọ́ sí àdúgbò.
Bẹ́ẹ̀ ni ọ̀kan wà láàárín Ọ̀tà sí AIT ní Èkó, ìyẹn ń lọ bí kìlómítà mẹ́jọ, bẹ́ẹ bá sì wò ó, ọ̀nà yìí so ìpínlẹ̀ méjì pọ̀, irú àwọn ọ̀nà yìí ló jẹ ìjọba Dàpọ̀ Abíọ́dún lógún jùlọ.
Láàrín Ìjẹ̀bú–Òde, oríṣìíríṣìí ọ̀nà.
Ní Abẹ́òkúta níbí, ọ̀nà Elite wà níbẹ̀, a níbi tí wọ́n ń pè ní Gbọ́nàgùn, lágbègbè Ọbańtokò, àwọn ibì kan náà tún wà tí òjò ti ṣe máṣànfààní fún, tíjọba tún ṣe, nípa tí òpópónà márosẹ̀, iṣẹ́ tí lọ bẹ́ẹ̀ ni kò dúró, nítorí omi ń bẹ níwájú, èyí tó wà lẹ́yìn kékeré sí ni.
Lẹ́nu iṣẹ́ àtúnṣe ọ̀nà yìí náà nìjọba tún dá iléeṣẹ́ àkànṣe kan sílẹ̀ táa ń pè ní Ògùn State Public Works.
Iṣẹ́ tiwọn ni láti máa ṣe ọ̀nà kéèkèèké pẹ̀lú àtúnṣe àwọn ọ̀nà ńlá tó bá wà ní àdúgbò kan.
Eléyìí nìjọba ṣe láti rí i dájú pé kò sí ọ̀nà tó bàjẹ́ jù ládùúgbò mi lọ.
Ẹ jẹ́ ká bọ́ sórí ti ọ̀rọ̀ ìlera àti ètò ààbò wa, táa bá sì wo ètò ààbò níìpínlẹ̀ Ò̀gùn, Ọmọọba Dàpọ̀ Abíọ́dún, láàrín ọgọ́rùn-ún ọjọ́ tí wọ́n fi wà níjọba, wọ́n ra ọgọ́rùn-ún mọ́tò fáwọn agbófinró láti lò, tí wọn ní àwọn ẹ̀rọ ìbánisọ̀rọ̀ lọ́ọ̀tún, lósì si.
Èyí tó máa mú rọ̀rùn fàwọn agbófinró láti máa bá ara wọn sọ̀rọ̀, láti le jẹ́ kíṣẹ́ náà rọrùn fún wọn, lórí ẹ̀ náà ni wọ́n ti ra alùpùpù, nítorí àwọn agbègbè kan wà táwọn agbófinró bá lo ọkọ̀, ó lè máá já geere, láti leè ṣe iṣẹ́ wọn.
Iléeṣẹ́ ọlọ́pàá mí ìn rí mẹ́ta gbà, tó má jẹ́ kí wọ́n tètè má dá sí ọ̀rọ ààbò láàrin ìlú.
Àjọ kan wà tíjọba gbé kalẹ̀, tó ní í ṣe nípa ẹ̀dáwó ètò ààbò, ìyẹn Security, Trust Fund.
Iṣẹ́ wọn ni láti máa bá èèyàn àti iléeṣẹ́ ńlá sọ̀rọ̀ láti le fọwọ́sowọ́pọ̀ pẹ̀lú ìjọba kí àlááfià le jọba nílùú.
Lórí ètò yìí niléeṣẹ́ Dangote fún ìjọba ìpínlẹ̀ Ògùn, ní mọto ayọ́kẹ́lẹ́ mẹ́ẹ̀ẹ́dọ́gbọ̀n.
Láti fi lè ran àwọn agbófinró lọ́wọ́ nítorí kì í ṣe gbogbo ẹ̀ nìjọba le dá ṣe.
Àìmọye àwọn èèyàn ni àjọ yìí ti pè nítorí ìpèníjà létò ọ̀rọ̀ ààbò.
Nípa tàwọn elétò ìlera, ẹ ó ri í pé ọ̀rọ̀ àjàkálẹ̀ àrùn COVID19 ti wá jẹ́ kí gbogbo wa mọ ibi táà ń lọ, kín ni ètò táa ti ṣe lórí ètò ìlera níìpínlẹ̀ Ògùn.
Ẹ ó ri pé a kò jẹ́ kó bá wa lábo rárá, ibùdó ibi tí wọn ń kó àwọn tó bá ní àrùn yẹn sí, a a ri pé ó wà, kó tó di pé a bẹ̀rẹ̀ sí ní àwọn tó láárùn náà.
A gbé ìgbésẹ̀ yìí láti le ri pé ìjọba kò kùnà lóri ọ̀rọ̀ ìlera.
Yàtọ̀ sí ọ̀rọ̀ COVID19 gan-an, ilé-ìwòsàn ẹ̀kọ́ṣẹ́ Ọlábísí Ọnàbánjọ, ẹ ò ri pé ọwọ́ ọ̀tun ti bà á, A tún wá ri pé níìpínlẹ̀ Ògùn, ìpele táa fi ń ṣe Ìlera wa, ìyẹn bó ṣe wà lágbàáyé, a ní ti abẹ́lé, bẹ́ẹ̀ la tún ní èyí tó ga jù lọ.
Ti abẹ́lé làwọn táa ń pè ní ọsibítù ti agbègbè, ti agboolé, irú àwọn ilé-ìwòsàn báyìí ló jẹ́ èyí tó súnmọ́ aráàlú jù, wọ́n lè wo àwọn àìsàn kékèkèé, nítorí apá àwọn nọ́ọ̀sì àti dókítà tó wà níbẹ̀ ká irú àwọn àìsàn bẹ́ẹ̀.
Àmọ́ ó dàbí pé ìjọba àná, kò kọbiara sáwọn irú ilé-ìwòsàn bẹ́ẹ̀, wọ́n jẹ́ kí gbogbo wọn dàbí ẹni pé wọn kò sí mọ́.
Ìpele kejì ní ọsibítù bíi ti jẹ́nẹ́rà, ẹ̀kọ́ṣẹ́, bí kò ṣe sí ọsibítù agbègbè yìí ló ń jẹ́ káwọn èrò máa rọ́ lọ sí ti jẹ́nẹ́rà, òun ló wá jẹ́ kó dàbí ẹni pé wọn kò mọ̀ṣẹ́ ṣe.
Àwọn àìlera tí kò tiẹ̀ yẹ kí wọ́n gbé wá síbẹ̀ ni wọ́n gbé wá síbẹ̀.
Níìpínlẹ̀ Ògùn, ìgbésẹ̀ mẹ́ta la gbé, ìgbésẹ̀ àkọ́kọ́ ni gbogbo àwọn ọsibítù àgbègbè, ẹgbẹ̀rún méjìlá ó lé márùn-ún ni wọ́n, gbogbo ẹ̀ ni wọ́n fẹ́ẹ́ tún ṣe.
Àmọ́ apá ìjọba kò le ká gbogbo ẹ̀, àwọn ìgbésẹ̀ táa gbé, wọn kò bá ti parí ẹ̀ bí kò bá ṣe ti kòrónà fairọ̀ọ̀sì tó fa kónílé-ó-gbélé, àwọn kan wà tí a fẹ́ẹ́ fáwọn iléeṣẹ́ ńlá ńlá láti tún ṣe.
Tírú nǹkan báyìí bá wà kò ní wọ ìjọba lọ́rùn.
Bí ẹ bá wo ọsibítù jẹ́nẹ́rà tó wà ní́ Ìlarò, ó ti yàtọ̀ sí ti tẹ́lẹ̀.
Àtúnṣe ń lọ lọ́wọ́ nípa ti èyí tó wà ní Ìjàyè, nílùú Abẹ́òkúta.
Bẹ́ẹ̀ náà ni ti Ìjẹ̀bú-Òde, a ò ní pẹ́ parí ẹ̀ lágbára Ọlọ́run.
Nípa ti òpó kẹta, ìyẹn ètò ẹ̀kọ́, iṣẹ́ ti lọ, gbàrà tí Gómìnà wọlé, ìgbésẹ̀ tó kọ́ gbé ni pé láààrín wọ́ọ̀dú kan, ká kọ́kọ́ mú òrùlé kọ̀ọ̀kan tó ń fẹ́ àtúnṣe, kó di títúnṣe, nítorí ìgbàgbọ́ ìjọba yìí ni pé àwọn ilé-ẹ̀kọ́ táa ní, kí á kọ́kọ́ ṣàtúnṣe kó tóo di pé a kọ àwọn mí ìn.
A sì ṣe àwọn iléèwé tó dín díẹ̀ ní ọgọ́rùn-ún.
Ibi tí ẹ bá dé, tí ẹ rí òrùlé tó yẹ́lò, tìjọba ni, àmì ìdánimọ̀ ẹ̀ ni.
Àkíyèsí wa ni pé àwọn olùkọ́ni yálà alákọ̀ọ́bẹ̀rẹ̀ àti girama lọ̀pọ̀ wọn ti fẹ̀yìntì, àwọn kan sì ti kú, ó wá dàbí ẹni pé àwọn tó kú, wọn kò fẹ́ẹ́ tó mọ́ láti máa kọ́ àwọn ọmọ, ó wá di pé àwọn tí wọ́n ń kọ́, wọn yóò wá máa fẹ ìfun, nínú oṣù kejì sí kẹta la gba olùkọ́ ẹgbẹ̀rún márùn-ún fún ti alákọ̀ọ́bẹ̀rẹ̀, a sì tún fẹ́ẹ́ gba ẹgbẹ̀rún mẹ́ta fáwọn ti girama.
A bà tíi gbé ìyẹn náà jáde ṣùgbọ́n ọ̀rọ̀ kòrónà tó ń ṣẹlẹ̀ lọ́wọ́ ló mú ìfàsẹ́yìn wá.
Ó túmọ̀ sí pé a kò rò nípa kíkọ́ iléèwé nìkan, a tún fi kíkọ́ ẹnu kun.
Ní ti tàwọn yunifásítì, èyí tó jẹ́ tìpínlẹ̀ gan-an, bíi Táí Ṣólàrín tó wà ní Ìjágún, nìjọba ìbílẹ̀ Òdogbòólú, ó súnmọ́ Ìjẹ̀bu-Òde.
Yunifásítì Ọlábísí Ọnàbánjọ, Àgọ́ Ìwòyè, ìrànlọ́wọ́ owó tíjọba ń ṣe fún wọn, ju ti àtẹ̀yìnwá lọ.
Òpó kẹrin dá lórí ọ̀rọ̀ ọ̀dọ́, àṣà àti ìṣe.
Ní tàwọn ọ̀dọ́ yìí, iṣẹ́ ti lọ gan-an, lórí ẹ̀ láti gbé ìgbésẹ̀ ìgbaniṣíṣẹ́ lórí ẹ̀rọ ayélujára táa pè ní job porters, fáwọn ọ̀dọ́ tí kò bá níṣẹ́, nítorí ọ̀dọ́ tí kò bá níṣẹ́ gidi, ọjọ́ ọ̀la ìlú ni wọ́n máa dá lóró.
Nínú wọn níbẹ̀ lati lọọ mú gbogbo àwọn táa ń gbà ṣíṣẹ́ lọ́ọ̀tún, lósì.
Gómìnà wa; óníléeṣé àdáni ni tẹ́lẹ̀, ó sì mọ àwọn oníléeṣẹ́ tó dángájíá, ó sì ń báwọn sọ̀rọ̀ lórí ẹ̀rọ ayélujára pé kí wọ́n polówó àwọn àyè fún iṣẹ́, táwọn ọmọ ìpínlẹ̀ ń ríṣẹ.
Nípa tí àṣà àti ìrìnàjò ìgbafẹ́, bí wọ́n bá dárúkọ ìpínlẹ̀ Ògùn, Olúmọ Rock nìkan làwọn èèyàn máa ń rántí, a à mọ ilé ìrìnàjò ìgbafẹ́ tó wà níìpínlẹ̀ Ògùn ju Olúmọ lọ.
A kò kàn fi taratara káràmásìkí àwọn ilé ìgbafẹ́ yóòkù táa ní ni, ìjọba ti pinnu pé gbogbo àwọn ibi táa ní tó ṣe é sọ di; ẹ yà, ‘ẹ wá wò mí’ ni wọ́n fẹ́ẹ́ dáwọ́lè.
Òpó karùn-ún tí Gómìnà wa tún fọwọ́ bà ni ti Ọ̀gbìn, Níìpínlẹ̀ Ògùn, ọwọ́ táa fi mú u, kì í sọwọ́ kékeré, nítorí a mọ̀ pé ẹni tó bá ń bọ́ èèyàn ni ọkọ èèyàn.
Ní Èkó, wọ́n ń jẹ màálù ẹgbẹ̀rún mẹ́ta lóòjọ́, kò sí ẹyo kàn nínú ẹ̀ tí wọ́n ní níbẹ̀, Kí ló dé táa fi máa sin màálù níìpínlẹ̀ Ògùn, bí kò tiẹ̀ ju ẹgbẹ̀rún kan nínú ẹgbẹ̀rún mẹ́ta yẹn, ká lọọ máa já fún wọn, tí kò ní jẹ́ òkè ọya ni wọn yóò ti máa kó gbogbo ẹ̀ wá.
Ànfààní wà níbẹ̀, àwọn kan sì ti darapọ̀ mọ́ wa láti dá agbo màálù sílẹ̀ lágbèègbè kan nílẹ̀ Ìjẹ̀bú.
Àwọn tó ń gbin ẹ̀gẹ́, orílè-èdè Nàíjíríà ló ní ẹ̀gẹ́ jù ní gbogbo àgbáyé.
Ní orílè-èdè yìí gan-an, ìpínlẹ̀ Ògùn tún wá tayọ àwọn ìpínlẹ̀ yóòkù, a ti wá ri i pé a ní agbára tó pọ̀ ju àwọn yóòkù lọ lórí ọ̀rọ̀ ẹ̀gẹ́.
Ohun tíjọba wa ṣe ni pé gbogbo àwọn tó ń fi ẹ̀gẹ́ ṣowó, ni wọ́n ti kó wọ ìpínlẹ̀ yìí láti wá dá iléeṣẹ́ ti wọn sílẹ̀ níbí.
Gbogbo àwọn tí wọ́n kó jọ yìí, orí Job Porter ni wọ́n ti kó wọn, ẹgbẹ̀rún márùn-ún ni wọ́n, iṣẹ́ wọn kò ju pé ìjọba ti fún wọn nílẹ̀ àti igi ẹ̀gẹ́, tí wọn yóò máa gbìn, wọ́n sì ti gbin.
Ìjọba yóò máa san owó oṣù fún wọn láti máa fi tọ́jú ara wọn.
Àwọn tó máa ra ẹ̀gẹ́ ti wà, bí wọ́n bá ti ń kó, gbogbo iye tí ẹni tó loko bá jẹ ìjọba yóò san padà, ère ẹ̀ òun ló ni í.
Eléyìí wá fòpin sí àìríṣẹ́ àwọn ọ̀dọ́.
Bẹ́ẹ̀ la ní lórí àwọn ohun ọ̀sìn àti oúnjẹ yóòkù.
A tún fẹ́ẹ sọ ìrẹsì ọ̀fadà ní ìpínlẹ̀ Ògùn di ibi tí ẹni tó bá fẹ́ ẹ́ yóò ti wá máa kó o.
Àwọn bí ìrìnàjò yẹn ṣé lọ lọ́tùn lósì, ibi táa bá iṣẹ́ dé nìyí.
ÀṢEJÈRÈ: Ǹjẹ́ àrùn kòrónà fairọ̀ọ̀sì tó gbòde yìí kò mú ìfàsẹ́yìn bá ìṣèjọba?
Remmy Hazzan: Kò síbi tí kòrónà fairọ̀ọ̀sì yìí kò mú ìfàsẹ́yìn bá, àmọ́ àwọn nǹkankan wà tí kò le dúró tí ìfàsẹ́yìn bá tiẹ̀ máa wà.
Irú ẹ̀ ní ọ̀rọ̀ oúnjẹ, nítorí ẹ̀ ló ṣe jẹ́ pé gbogbo bíjọba ṣe ń gbé ètò fìdímọ́lé sílẹ̀, wọ́n yọ ọ̀rọ̀ oúnjẹ kúrò nínú àwọn tó máa fìdímọ́lé.
Nítorí bí a kò bá ṣe bẹ́ẹ̀, tí kòrónà bá lọ, kín ni àwọn èèyàn yóò ma jẹ.
Àmọ́ àwọn nǹkan mí ìn tó bá fẹ́ẹ́ pa lára, ìjọba ní ètò láti rí i pé nǹkan bẹ́ẹ̀ kò pọ̀.
ÀṢEJÈRÈ: Àwọn aráàlú ń sọ pé ìjọba yìí kò jáfáfá, bí wọ́n ṣe lérò, pé ó ti yẹ kó ti ṣe ju báyìí lọ, kín ni ẹ rí sí i?
Remmy Hazzan: Mi ò mọ èyí tó máa jẹ́, kò sí ìjọba tí yóò kówó síta fáwọn èèyàn pé kí wọ́n wá máa pin.
Nǹkan tó máa mú owó wá nìjọba yóò ṣe, táwọn èèyàn yóò fi rí ti wọn ṣe níbẹ̀.
Ohun tó máa mú ayédẹrùn fáwọn èèyàn, tó ma jẹ́ kó ṣe é ṣe nìjọba yóò ṣe, mi ò sì mọ èyí tó jẹ́ kíákíá níbẹ̀ táa ti i ṣe.
Ṣùgbọ́n a mọ̀ pé kò ṣeé ṣe fẹ́nìkan pé òun ti ṣe e tán.
Ibi táa bá ṣe é dé lónìí, iṣẹ́ sì tún kù, àwọn ibi tó bá kù sí yẹn làwa fẹ́ẹ́ máa gbọ́ láti ẹnu aráàlú, kìí ṣe pé kí wọ́n máa sọ pé a ò ṣe rárá.
Ọmọọba Dàpọ̀ Abíọ́dún jẹ́ ẹnìkan tí kò fẹ́ ariwo, àwọn nǹkan tó ti ṣe láààrín ọdún kan, kò tí ì sí gómìnà tó ti ṣe bẹ́ẹ̀ láàrín ọdún kan níìpínlẹ̀ Ògùn.
ÀṢEJÈRÈ: Ẹ mẹ́nuba àwọn ọ̀nà tẹ́ẹ ti ṣe, ṣùgbọ́n àwọn ọ̀nà kan wà tó ti di àpatì pàápàá jùlọ, èyí tíjọba tó kógbá sílé kò parí, kí ló fà á?
Remmy Hazzan: Kò sí èyí tí a kọ̀ sílẹ̀ nínú iṣé ìjọba ìpínlẹ̀ Ògùn, àmọ́ àwọn iṣẹ́ àkànṣe kan wà tíjọba àná kò fún wa ní pàtó ibi tí wọn bá a dé láti fi le tẹ̀ síwájú nípa wọn.
Ṣé agbaṣẹ́ṣe ló jẹ ìjọba lówó ni tàbí ìjọba ló jẹ wọ́n lówó láti fi le mọ ibi tí wọ́n bá iṣẹ́ dé, ìgbìmọ̀ kan wà tíjọba gbé kalẹ̀ láti ṣàgbéyẹ̀wò àwọn iṣẹ́ àkànṣe yìí.
Wọ́n sí ti gbé èsì àbájáde wọn fúnjọba láti bíi oṣù kan sẹ́yìn.
Tí èsì bá ti jáde ibi tí oníkálukú wọn gbowó dé, ìjọba yóò ṣètò bí wọn yóò ṣe tẹ̀ síwájú àwọn iṣẹ́ yìí.
Ìjọba eléyìí mọṣẹ́ ẹ̀ níṣẹ́, a fẹ́ẹ́ mọ kín ni nǹkan tó ń ṣẹlẹ̀ lórí àwọn iṣẹ́ àkàṣe náà.
ÀṢEJÈRÈ: Ọdún kan Gómìnà tẹ́lẹ̀ níìpínlẹ̀ Ògùn, Sẹnetọ Ìbíkúnlé Amósùn àti ti Gómìnà Dàpọ̀ Abíọ́dún, a fẹ́ kí ẹ ṣe ìgbéléwọ̀n ẹ̀ Remmy Hazzan: Bí wọ́n bá ní kí èmi ṣe ìgbéléwọ̀n méjèèjì, ní ọdún kan ìgbà yẹn náà, kò sí nǹkankan pàtó náà táa ní, tó fara pẹ́ èyí táa ní báyìí, nítorí orí afárá Òkè-Ìléwó, lẹ́yìn ọdún kan la ṣẹ̀ṣẹ̀ ṣèfilọ́lẹ̀ ẹ̀.
Mo ti sọ tẹ́lẹ̀ pe láààrín gbogbo àwọn gómìnà tó ń sọdún kan níìpínlẹ̀ Ògùn, ti Gómìnà Dàpọ̀ Abíọ́dún tayọ ju gbogbo àwọn tó kù lọ.
Nítorí nǹkan tó ti gbé se ló ń jẹ́ òhun.
Bí ẹ bá wò ó, àkòrí ìjọba yìí; ìgbéga ìpínlẹ̀ Ògùn, àjọṣe wa ni, àwọn àkọọ́lẹ̀ nǹkan táwọn aráàlú ń fẹ́ nìjọba yìí ti ṣe.
Ó yàtọ̀ sí ẹni tó máa sọ pé bóun ṣe fẹ́ẹ́ rèé.
Wàhálà àwọn darandaran ń fa ọ̀wọ́ngógó oúnjẹ – Ìyálọ́jà Mile 12
Àlàájà Ìyábọ̀ Ahmed, tíí ṣe ìyálọ́jà Mile 12, ọjà oúnjẹ tó tóbi jù nílẹ̀ adúláwọ̀, níbi tí wọn tí ń kó nǹkan oko wáá tà ti ṣàpèjúwe rògbòdìyàn tó ń lọ lọ́wọ́ níìpínlẹ̀ Ọ̀yọ̀ gẹ́gẹ́ bíì ohun tó ń fa ọ̀wọ́ngógó oúnjẹ lásìkò yìí, nígbà tí wọ́n ń bá akọ̀ròyìn wa sọ̀rọ̀ láìpẹ́ yìí lórí rògbòdìyàn náà, Ahmed ní, ohun táwọn fúlàní darandaran ń fojú àwọn àgbẹ̀ rí, kò fún àwọn àgbẹ̀ wa lánfààní àti wọ oko mọ́, ẹ̀rù yìí sì ń ṣàkóbá fún wọn, ìwọ̀nba àwọn àgbẹ̀ ló ń lọ sóko.
Ohun tí màmá náà bá wa sọ rèé.
“Lóòótọ́ làwọn ọlọ́jà ń kó ọjà wá, ṣùgbọ́n àwọn fúlàní kò yéé dá wọn lọ́nà, tí wọ́n ń jí wọn gbé, wọ́n ń fi mààlúù ba nǹkan oko jẹ́, wọn kò rí ọjà kó wá bíi ti tẹ́lẹ̀ mọ́, òhun ló sì fà á tí oúnjẹ fí ń wọ́n nìyẹn.
Kò dà bíi ti tẹ́lẹ̀ mọ́, torí ibẹ̀ ni wọ́n ti ń kó èlùbọ́ wá àti nǹkan oko wa, àti gaàrí àti bẹ́ẹ̀ bẹ́ẹ̀ lọ, ṣùgbọ́n wọn kò rí i ko wá bíi ti tẹ́lẹ̀ mọ́.
Ọjà kò dà bíí ti tẹ́lẹ̀ mọ́.
Ohun tí wọ́n ń sọ fún wa ni pé manṣínnì ni wọ́n fí ń dá wọn lọ́nà, ẹni tí kò bá láyà kó le wọ oko lọ, òhun ló fà á tí nǹkan kò fi pọ̀ mọ́, torí náà mo wà lẹ́yìn Sunday Ìgbòho, àwọn mí ìn tiẹ̀ ń tún ń sanwó tán tí wọ́n tún máa pa wọ́n.
Ẹ jẹ́ ká dúpẹ́ lọ́wọ́ Sunday Ìgbòho, torí wàhálà yìí pọ̀.
MC Olúọmọ ń palẹ̀ ayẹyẹ mọ́, ọmọ Edó kan ló fẹ́ẹ́ ṣègbéyàwó pẹ̀lú
Láídé Gold
Ṣeni ìfẹ́ ń pa ọ̀gá àwọn onímọ́tò l’Ékòó; Àlàájì Músílíù Akínsànyà tí gbogbo èèyàn mọ̀ sí MC Olúọmọ bí ọtí báyìí, kò déédé ṣe àlè gẹ́gẹ́ bí ẹni tí kò rí obìnrin rí, kódà ó ti fẹ́ àwọn arẹwà obìnrin sẹ́yìn ṣùgbọ́n ṣeni ìfẹ́ ọmọ Edó tó ṣẹ̀ṣẹ̀ ń fẹ́ náà ń paá bí ọtí.
Gẹ́gẹ́ bí ìròyìn tó tẹ Àṣejèrè lọ́wọ́, ìlú Turkey làwọn méjèèjì wà báyìí tí wọ́n ń gbafẹ́ bẹ́ẹ̀ títí di àsìkò yìí, ìyàlẹ́nu ló ṣì ń jẹ́ fáwọn ọ̀rẹ́ ọmọbìnrin arẹwà náà tórúkẹ ẹ̀ ń jẹ́ Ehizogie Ogbebor pé ó le fẹ́ MC Olúọmọ bó ṣe kàwé tó, iṣẹ́ kọ̀ndọ́kítọ̀ tó jẹ́ ibi pẹlẹbẹ iṣẹ́ mọ́tò ni MC Olúọmọ ti bẹ̀rẹ̀ kódà kò leè sọ èdè gèésì kó já geere lẹ́nu bẹ́ẹ̀ ọmọbìnrin arẹwà náà ń kánjú láti yí orúkọ rẹ̀ padà sí abilékọ Ehizogie Akínsànyà.
Lóòótọ́, Ehi náà kìí ṣe wúndíá torípé àgbébọ̀ adìyẹ ní, yàtọ̀ sí pé ó rẹwà, òun náà ti tọ́ ilé ọkọ méjì wò, bẹ́ẹ̀ ló ti bímọ mẹ́ta ṣùgbọ́n ìná kò wọ̀ mọ́ láàrín òun àtàwọn ọkọ tó bímọ fún.
Láìpẹ́ yìí ni wọ́n ní ọmọbìnrin náà tọ́jọ́ orí ẹ̀ kò ju ọdún márùnlélọ́gbọ̀n lọ, tó tún jẹ́ olùdarí iléeṣẹ́ Sayaveth Decor & Hotel kọ́ ilé kan àrà ọ̀tọ̀ onípálọ̀ méjè fúnra ẹ̀ léyìí tó fihàn pé òun páàpáà ní ṣénjì lápò àti pé olówó tabua lọkọ rẹ̀; Ọ̀gbẹ́ni Kenneth Bramor tó ṣẹ̀ṣẹ̀ kọ̀ sílẹ̀ nítorí náà, ó ṣòro láti sọ pé torí owó ló ṣe fẹ́ẹ́ MC Olúọmọ.
Nínú ọ̀rọ̀ táwọn tí wọ́n súnmọ́ MC dáadáa sọ ni wọ́n ti ṣàlàyé pé, bí ìgbín fà làwọn olólùfẹ́ méjèèjì ń ṣe kódà wọn kíí fẹ́ẹ́ fi ara wọn sílẹ̀ fún ìṣẹ́jú kan.
Báwo làwọn méjèèjì ṣe wá pàdé ni wọ́n ti tẹ̀ síwájú nínú àlàyé wọn pé, lọ́dún 2019 ni Músílíù Akínsànyà kọ́ ilé fáwọn ìyàwó ẹ̀ mẹ́tẹ̀ẹ̀ta lásìkò náà ni Ehi wá polówó iṣẹ́ rẹ̀ pé òun le ṣe àwọn ọ̀ṣọ́ tò dàra sínú àwọn ilé náà, lẹ́yìn tó gba iṣẹ́ náà tán, kò jẹ́ kó tán síbẹ̀ ṣe ló tún gba ọkàn MC náà mọ látìgbà yẹn ni iná ìfẹ́ ti ń jó láàrín wọn tí wọ́n sì dé fìlà máwobẹ̀ sí nǹkan táwọn èèyàn ń sọ.
Ìbùkún Kọ́mọláfẹ́, ọ̀gá àgbà iléèfowópamọ́ Baines Credit sọ pé; Ẹni bá fẹ́ẹ́ ṣowó lásìkò ta a wà yìí, owó oúnjẹ ló dára jù
Alàgbà Ìbùkún Kọ́mọláfẹ́ ni olùdarí ọ̀kan nínú àwọn iléèfowópamọ́ kéréje tó wà nílẹ̀ wa, ìyẹn Baines Credit Microfinance Bank.
Ọdún 2016 ni báǹkì náà bẹ̀rẹ̀ iṣẹ́, Igbóṣeré ní inú Èkó ni wọ́n fìkàlẹ̀ sí.
Wọ́n ti bá ÀṢEJÈRÈ sọ̀rọ̀ nípa àjọṣepọ̀ tó wà láàrín iléeṣẹ́ wọn, àwọn oníṣòwò àtàwọn ọlọ́jà kéékèèké, bẹ́ẹ̀ ni wọ́n tún gbà wá nímọ̀ràn irú okoòwò tí a le dáwọ́lé.
Ohun tí wọn bá OJÚOLÚWAKÒTÌMÍ OLÚṢÍNÀ sọ rèé: Àsìkò tí ọrọ̀ ajé denukọlẹ̀ lẹ bẹ̀rẹ̀ iléèfowópamọ́ yín, kín ni ìdí tó fi rí bẹ́ẹ́, áti pé ọgbọ́n wo lẹ dá si i?
A rí i nígbà yẹn pé àwọn báǹkì ńlá ńlá fi ààyé sílẹ̀ fún àwọn oníṣẹ́-ọwọ́, àwọn oníṣòwò kéékèèké, àwọn tó jẹ́ pé wọ́n ń gba owó oṣù, ṣùgbọ́n tí wọ́n nílò owó kékeré kó tóó di pé owó oṣù wọn dé.
A ṣàkíyèsí pé àwọn báǹkì ńlá ńlá ti sá kúrò nínú ojúṣe wọn yìí, àlààfo yìí là wá rí tá a tọrùn bọ̀, kí àwọn oníṣòwò kékeré le rówó fi ra ọjà, káwọn tó nílò owó kí owó oṣù wọn tóó dé le rí owó yá, a sì dúpẹ́ lọ́wọ́ Ọlọ́run pé Ọlọ́run ń ràn wá lọ́wọ́.
Kí wá lẹ le sọ nípa ètò ọrọ̀ ajé látìgbà tẹ ẹ ti bẹ̀rẹ̀ iṣẹ́ ọ̀hún?
Nígbà tá a má fi wo ẹ̀yìn wò ni 2017, a ti bẹ̀rẹ̀ sí í jèrè, ṣùgbọ́n nígbà tí a bẹ̀rẹ̀ ni 2016, ṣe la kọ́kọ́ ṣọ́ọ̀tì.
Ṣé ẹ rí bi CBN ṣe ń sọ pé ọrọ̀ ajé ń lọ sókè yẹn, kó lọ sókè, ilẹ̀ ló ṣì wá, ṣùgbọ́n nítorí ìlú tí èró pọ̀ sì ní Nàíjíríà, a tún rí i pé bí àwọn èèyàn bẹ̀rẹ̀ sí í káràmásìkí ètò kárà-kátà, pàápàá àwọn olóunjẹ, nǹkan bẹ̀rẹ̀ sí í ṣẹnuure fún àwọn olókoòwò.
Ìgbà tí ìjọba tún wá sọ pé kò sówó ilẹ̀ òkèèrè, káwọn tó bá ń kó ọjà wá máa gba náírà lọ́wọ́ wọn, kí wọ́n fi máa san dọ́là, èyí tún jẹ́ káwọn èèyàn kó ọjà wọlé, àwọn tó ń tún un tà, náà ń rí nǹkan ṣe.
Ọrọ̀ ajé wa tí ń dàgbà báyìí, a gbàgbọ́ pé bí wọ́n bá bẹ̀rẹ̀ iṣẹ́, bí wọ́n bá sọ nǹkan tí wọ́n fẹ́ẹ́ ṣe fún wa, nǹkan á lọ síwájú.
Kín ni ká má a retí lọ́wọ́ àwọn ìjọba tuntun tó ṣẹ̀ṣẹ̀ bẹ̀rẹ̀ iṣẹ́?
Ìjọba ti rí i pé àwọn èèyàn kò rówó yá mọ́, pàápàá pẹ̀lú ohun táwọn báǹkì ńlá ń béèrè lọ́wọ́ àwọn èèyàn, àwọn oníṣòwò kékèré yìí kò sì nílò irú nǹkan bẹ́ẹ̀, ni CBN ṣe sọ pé ká wá bí a ó ṣe máa fún àwọn èèyàn yẹn lówó, wọ́n pè é ní Intervention fund, oríṣì ẹ̀ ló ti wà nílẹ̀ báyìí fún àwọn oníṣòwò kéékèké.
A gbọ́ pé àwọn oníṣòwò ńlá ńlá lẹ ń yá lówó, ẹ ki í yá àwọn oníṣòwò kéékèké lówó, kí ló fà á tó fi rí bẹ́ẹ̀?
Àwọn tí kì í fẹ́ẹ́ sanwó ju làwọn oníṣòwò kéèkèké yẹn, ìgbà táwa bẹ̀rẹ̀ à ti fún ọjà bíi mẹ́ta sí mẹ́rin lówó tí kò ju ẹgbẹ̀rún lọ́nà ogún sí ọgbọ̀n lọ, síbẹ̀ náà ó tún ń ni wọ́n lára láti dá owó padà.
Àwa kìí sì í ṣe àwọn tí wọ́n ń ṣe ‘gbọ́mú-lé-láńtà’, kò yẹ kó rí bẹ́ẹ̀, ó yẹ kí ń yá ẹ lówó; kó o sì san án padà, ṣùgbọ́n nígbà tí báǹkì kò bá tètè rówó gbà, ibi tí wàhálà tí ń bẹ̀rẹ̀ nìyẹn.
Òótọ́ ibẹ̀ ni pé àwọn oníṣòwò kéékèeké kì í fẹ́ẹ́ dá owó padà.
Ó tẹ́ àwa náà lọ́rùn láti fún àwọn èèyàn kéékèèké lówó.
Ó tẹ́ wa lọ́rùn láti yá èèyàn mẹ́wàá ní mílííònù kọ̀ọ̀kan, dípò pé ká kó mílíọ́nù mẹ́wàá fún ẹnìkan ṣoṣo.
Ẹni bá máa yáwó lọ́wọ́ yín, báwo ni yóò ti ṣe é?
Kí wọ́n kọ́kọ́ kóra wọn jọ bíi ẹgbẹ́ ni, torí ó rọrùn láti gba ́́owó padà lọ́wọ́ àwọn ẹgbẹẹgbẹ́, ju láti ọwọ́ ẹnì kan lọ, nítorí àwọn ọmọ ẹgbẹ́ mọ ara wọn, nígbà tí a bá ń wá wọn, wọ́n mọ bí wọ́n ṣe lè délé wọn, ìyẹn tẹ́ wa lọ́rùn jù.
Ìm̀ọràn wo le ní fáwọn tí wọ́n fẹ́ẹ́ ṣòwò tí wọn fẹ́ẹ́ tajà, kín ni wọ́n le ṣe, ọjà wo ni wọ́n le dáwọ́lé?
Oúnjẹ ni, kò kùtà rí.
Àìmọye àwọn tó wà ní ìgbèríko; àwọn àgbẹ̀, tí oúnjẹ wọn kò le dé Èkó tàbí ìgboro, tí èrè oko wọ́n ń bàjẹ́ lọ́hùn ún.
Bákan náà kìí dùn mọ́ mi táwọn kan bá láwọn kò ríṣẹ́.
Ẹgbẹ̀rún lọ́nà àádọ́ta lásán ti tó láti fi bẹ̀rẹ̀ òwò gaàrí, ẹni bá dé Ifọ̀ á rí gaàrí rà, tí yóò máa kó wá sí Èkó wá tà.
Èmi náà ti ṣe é rí nígbà tí mo ń ṣiṣẹ́ pẹ̀lú báǹkì ńlá, kí n tó dá tèmi sílẹ̀.
Ifọ̀ ni mo ti máa ń lọọ kó gaàrí wá, màá wá tún dà sí láílọ́ọ̀nù tí mo fi máa tún un tà.
Irú ẹ̀ náà nìyàwó mi ń ṣe, ata lóun ń tà ní tiẹ̀, àwọn ará Lékkí, Àjáh, Sùúrùlérè ló ń gbé ata yẹn lọ fún, torí àwọn yẹn kì í ráyè lọ sọ́jà.
Ànfààní táwọn kan kò ní yẹn làwa tá à ń wáṣẹ́ gbọdọ̀ dì mú, ká ṣiṣẹ́ le lórí.
A tiẹ̀ gbọ́ pé àwọn kan ti ń lọ ata dì sínú láílọ́ọ̀nù lọọ tà fáwọn èèyàn báyìí.
Nítorí náà, ẹni bá fẹ́ẹ́ ṣòwò kó bẹ̀rẹ̀ iṣẹ́ oúnjẹ.
Ẹni bá sì ní owó ńlá, tó ń wá bó ṣe ma sọ owó ńlá yẹn di púpọ̀ le gbé e wá sọ́dọ̀ wa ní Microfinace bank, kó má gbé e lọ sí ọ̀dọ̀ àwọn báǹkì ńlá o, torí èrè owó táwọn yẹn ma fún un kò ní pọ̀ rárá.
Gbajúmọ̀ oníṣòwò táwọn agbébọnrìn yìnbọn pa ń’Ìbàràpá rèé
Àwọn agbébọnrìn ti yìnbọn pa gbajúmọ̀ oníṣòwò kan àtàwọn ọmọkùnrin méjì kan nílùú Ìdèrè níjọba ìbílẹ̀ Ìbàràpá níìpínlẹ̀ Ọ̀yọ́.
Àlàájà Ṣẹrifat Àdìsá lorúkọ obìnrin ọ̀hún.
Ohun táa gbọ́ ni pé Àlàájà Àdìsá ni olùdásílẹ̀ iléepo Sùbáwà, òun àtàwọn ọmọ méjì kan tọ́jọ́ orí wọn kò ju ọdún mẹ́sàn án lọ ni wọ́n pa sí ojúnà Igbóọrà/Ìdèrè lálẹ́ Sátidé, ọjọ́ kejì ọdún.
Gẹ́gẹ́ báa ṣe gbọ́, bí àwọn agbébọnrìn náà ṣe yabo ilé epo náà ni wọ́n wọ́ obìnrin náà gba inú igbó lọ.
Òkú ẹ̀ ni wọ́n rí láago mọ́kànlá alẹ́, níbi tí wọ́n pa á sí.
Ohun táa gbọ́ ni pé ìlú Ìdèrè ní àwọn èèyàn náà ń lọ, ṣùgbọ́n Igbóọrà ni wọ́n ti ń bọ̀ láti ṣọdún tuntun.
Ọ̀kadà la gbọ́ pé àwọn èèyàn náà ń dúró dè lágbègbè Iléepo Sùbáwà kó tóó di pé àwọn agbébọnrìn náà yalù wọ́n.
Nígbà tí wọ́n dúró de ọ̀kadà tí wọn kò rí, ni Àlàájà náà pe ìbátan rẹ̀ kan pé kó wáá gbé òun lọ sílé.
Níbi tó ti ń pè lórí fóònù rẹ̀ ní àwọn agbébọnrìn náà ṣàkíyèsí pé ó ṣeé ṣe kó jẹ́ pé àwọn ọlọ́pàá ni obìnrin náà ń pè, ni wọ́n bá lọọ kọlùú, tí wọ́n sì bẹ̀rẹ̀ sí í yìnbọn fún un, nígbàgbọ́ pé ó ta àwọn ọlọ́pàá lólobó.
Ẹni tó fọ̀rọ̀ náà tó àwọn oníròyìn létí sọ pé bí wọ́n ti rí obìnrin náà níbi tó ti ń pè lórí fóònù rẹ̀, làwọn agbébọnrìn bá rò pé àwọn ọlọ́pàá ni, ni wọ́n bẹ̀rẹ̀ sí í yìnbọn ní kọ̀sẹ-kọ̀sẹ, lójúẹsẹ̀ nìbọn ti lọọ bá àwọn ọmọkùnrin méjì tó wà láàyíká rẹ̀, tí wọ́n sì kú lẹ́sẹ̀kẹsẹ̀.
Ìgbà tó yá ni wọ́n gbé obìnrin náà wọnú igbó lọ, ṣùgbọ́n nígbà tí wọ́n gbọ́ pé àwọn ọmọogun Àmọ̀tẹ́kùn ti ń bọ̀, ni wọ́n yìn ín níbọn.
Wọ́n ti sin àwọn ọmọkùnrin méjèèjì náà sí Igbóọrà.
Pásítọ̀ Adébóyè ra bàálù agbéra-pá tuntun
Olórí ìjọ Rìdíìmù, ìyẹn Redeemed Christian Church of God (RCCG), ti ra bàálù agbéra-pá tuntun.
Ìròyìn tó tẹ̀ wá lọ́wọ́ ni pé bàálù ọ̀hún táwọn olóyìnbó ń pè ní Helicopter, ni wọ́n fún ni nọ́ḿbà 5N-EAA.
Orúkọ òjíṣẹ́ Ọlọ́run yìí ni wọ́n fi gba nọ́ḿbà náà.
Ṣé ẹ rántí pé orúkọ bàbá náà ni Enoch Adéjàre Adébóyè.
Ohun táa gbọ́ pé bàbá náà fẹ́ẹ́ lo ọkọ̀ bàálù náà fún iṣẹ́ ìhìnrere káàkiri àgbáyé.
Kò sì sí bó ṣe fẹ́ẹ́ máa ṣiṣẹ́ náà, láì ní ohun ìrìnsẹ̀ agbéra-pá bíi bàálù tó ṣẹ̀ṣẹ̀ rà yìí.
Àṣejèrè gbọ́ pé láìpẹ́ yìí ni Bíṣọ̀ọ̀bù Oyèdépò, ìyẹn adarí ìjọ Winners náà ra bàálù agbéra-pá, èyí tó fẹ́ẹ́ máa lò láti ṣiṣẹ́ ìhìnrere káàkiri orílẹ̀-èdè Nàíjíríà.
Mi ò lè gbàgbé ọjọ́ tí Máìkì ṣọ́ọ̀kì mi nígbà tí mo fẹ́ẹ kọrin ní Ṣakí – Ójásọ́pẹ́
Oníwàásù Olúwasèyí Lydia Àyìnlá tí ọ̀pọ̀ àwon ènìyàn mọ̀ sí ójásọ́pẹ́ láàrín àwon olórin ẹ̀mí ní ìlú Ìbàdàn jẹ́ ọmọ bíbí Ògbómòsó ṣùgbón Ìbàdàn ló fi sebùjoòkó rẹ̀, àwon náà tún ní olùdásílẹ̀ Iléeṣé With God Praise Ministry, wọ́n bá akọ̀ròyìn wa sọ̀rọ̀ lórí àwo rékóòdù tó ń bọ̀ lọ́nà àti ìdí pàtàkì tí iṣẹ́ orin ẹ̀mí ṣe jẹ́ ọ̀kan pàtàkì láwùjọ wa.
Ójasọ́pẹ́ jẹ́ kó di mímọ̀ pé, iṣẹ́ orin ẹ̀mí tóun yàn láàyò ní àkókò yìí jẹ́ ohun tóun ti bẹ̀rẹ̀ láti ọmọọdún mọ́kànlá, ṣùgbọ́n ní kété tóun di ọmọ ọdún mẹ́ẹ̀ẹ́dógún lòun darapọ̀ mọ́ ẹgbẹ́ akọrin sọ́ọ̀sì nílùú Kòtàngòrá.
Ó wá fi ọpẹ́ fún Ọlọ́run pé ní kété tí òun pé ọdún mẹ́rìndínlógún ni wọ́n fi í jẹ olórí adarí orin sọ́ọ̀sì náà nítorí ẹ̀bùn rẹ̀.
Ọdún 2006 ni Ọ́jásọ́pẹ́ sọ pé òun wá sí Ìbàdàn ní kété tóun ṣègbéyàwó tán tóun sì darapọ̀ mọ ìjọ Baptist gẹ́gẹ́ bíi ọmọ ẹgbẹ́ akọrin.
Ọ̀pọ̀ sọ́ọ̀sì ló ti lọọ kọrin ìyìn fún Ọlọ́run.
Àyìnlá wá fọpẹ́ fún Ọlọ́run pé látọdún 2014 lòun ti gbé ìgbésẹ̀ tóun sì ti máa ń ṣe ètò àdúrà alágbára níbi tóun tí máa ń yin Ọlọ́run lógo ní gbogbo ìparí ọdún, ní Àpáta.
Bákan náà ni wọ́n ní Jésù ni àwòkọ́ṣe àwon nínú iṣẹ́ Ìránṣẹ́.
Ójásọ́pẹ́ ni, kí ọdún yìí tóó parí ni àwo orin àwọn yóò jáde bí ọmọ tuntun èyí tí àwon pè ní Àánú tí ó pọ̀ bí iyanrìn, wọ́n ní orin yìí kọ́ wa lẹ́kọ̀ọ́ láti máa fi ọkàn ìmoore wa hàn sí Ọlọ́run lóòrèkóòrè.
Ẹ pe Ójásọ́pẹ́ sí 08136874590
Obìnrin náà wá dúpẹ ní ọwọ́ Ọlọ́run pé ọjọ́ tí won pe òun lọ sí ìjọ Onítèbọmi kan ní Abẹ́òkúta láti lọọ ṣiṣẹ́ ìránṣẹ́ nínú òun dùn jù látàrí bí àwọn ènìyàn ṣe rí ìtúsílẹ̀ ní ọjọ́ náà.
Bẹ́ẹ̀ ni wọn kò le gbàgbé ọjọ́ tí won pè wọ́n láti wáá kọrin ní Sakí, wọn sàlàyé pé ẹ̀rọ gbohùngbohùn tí wọ́n fún àwon láti fi kọrin ni ó kọ́kọ́ ṣọ́ọ̀kì àwon, nígbà tó yá ni kò bá tún gbé ohùn sókè, tí elòmííràn bá fẹ́ẹ́ lòó yóò tún ṣiṣẹ́ dáadáa, ẹ̀ẹ̀mẹta ni wón ní won pààrọ̀ ẹ̀rọ gbohùngbohùn yìí, tí kò tún ṣiṣẹ́ lọ́wọ́ àwọn, èyí jẹ́ kí àwọn mọ̀ lọ́jọ́ náà pé ènìyàn ṣòro.
Ó gba àwon olórin ẹ̀mí ẹlẹ́gbẹ́ rẹ̀ nímọ̀ràn láti máa kún fún àdúrà àti láti máa wà nínú ẹ̀mí ní gbogbo ìgbà tí wọ́n bá fẹ́ẹ́ lọọ kọrin níbikíbi.
Ìjọba gbọdọ̀ sanwó fáwọn tó pàdánù dúkìá wọn, ohun tófin sọ nìyẹn – Fẹ́mi Fálànà
Bákan náà ní àgbà ọ̀jẹ̀ agbẹjọ́rò ilẹ̀ wa nnì, Alàgbà Fẹ́mi Fálànà tí ọmọ rẹ̀ náà pẹ̀lú àwọn ọ̀dọ́ tó ṣèwọ́de sọ pé ó ti di dandan kí ìjọba ṣètò ìrànlọ́wọ́ fún gbogbo àwọn tí wọn tí pàdánù ohun ìní wọn, tàbí tí wọn pàdánù ẹ̀mí wọn.
Ó ní ohun tí òfin ilẹ̀ wa sọ nìyẹn.
Òun náà sọ̀rọ̀ yìí nígbà tó ń bá àwọn oníròyìn sọ̀rọ̀ lórí ipa tíjọba gbọdọ̀ kó lórí ìṣẹ̀lẹ̀ náà.
Fálànà ní; “Mo bá gbogbo àwọn tí wọ́n pàdánù ẹ̀mí wọn kẹ́dùn, bẹ́ẹ̀ ni mo sì tún bá àwọn tí wọ́n pàdánù dúkìá náà kẹ́dùn, ṣùgbọ́n ju gbogbo ẹ̀ lọ, a gbọdọ̀ bẹ òfin lọ́wẹ̀ sí gbogbo nǹkan tó ṣẹlẹ̀ yìí.
Gbogbo àwọn tó pàdánù ẹ̀mí wọn, tó pàdánù ṣọ́ọ̀bù wọn, tí wọ́n pàdánù nǹkan dúkìá wọn, wọ́n gbọdọ̀ pa tí ọ̀rọ̀ òṣèlú tì, wọ́n gbọdọ̀ pa ti ọ̀rọ̀ ẹlẹ́ẹ̀yàmẹ̀yà tì, kí wọ́n má sì sọ pé kò sí nǹkan Àbújá fẹ́ẹ́ ṣe sọ́rọ̀ náà, rárá o, kò yẹ kó rí bẹ́ẹ̀.
“Ohun tí ìjọba wà fún ni láti dáàbòbo àwọn aráàlú àti dúkìá wọn, ohun tí a yàn wọ́n sípò fún nìyẹn, ohun tí òfin sọ nìyẹn, ẹ̀tọ́ wa ni lábẹ́ òfin.
Bí nǹkan bá ṣẹlẹ̀ nípasẹ̀ àiṣedéédé ìjọba, ètò gbọdọ̀ wà fún irú àwọn èèyàn bẹ́ẹ̀, àpẹẹrẹ sì wà táa lè tọ́ka sí, nítorí náà táa bá rí ẹni tó pàdánù ẹ̀mí tàbí dúkìá, mo ń rọ̀ wọ́n pé kí wọ́n gbé ìjọba lọ síléẹjọ́, kí wọ́n gba ẹ̀bùn gbà máá bínú lọ́wọ́ ìjọba, ohun tí ìjọba sọ nìyẹn.
“Èyí máa mú kíjọba gbé ìgbésẹ̀ láti dáàbòbo àwọn aráàlú àti ẹ̀tọ́ wọn.
Kìí ṣe àṣìṣe lohun tó ṣẹlẹ̀ yìí, káàkiri àgbáyé ni wọ́n ti ń ṣèwọ́de, tí àwọn èèyàn ń fẹ̀hónú hàn, ìdí tí ìjọba fi wà nìyẹn láti dáàbòbo àwọn aráàlú, ṣùgbọ́n bí ìjọba bá kọ̀ láti dáàbòbo àwọn aráàlú, a jẹ́ pé wọn ò lẹ́tọ̀ọ́ àti wà níléèjọba nìyẹn.
Lóòótọ́ làwọn fúlàní darandaran kọlu ilé mí – Wọlé Ṣóyínká
Ọ̀jọ̀gbọ́n Wọlé Ṣóyínká ti sọ pé lóòótọ́ làwọn fúlàní darandaran kọlu ilé òun tó wà ní Abẹ́òkúta níìpínlẹ̀ Ògùn.
Láìpẹ́ yìí ni ìròyìn kan káàkiri pé àwọn fúlàní kọlu ilẹ́ Ṣóyínká, ṣùgbọ́n táwọn ọlọ́pàá sọ pé kò sóòtọ́ nínú ọ̀rọ̀ náà pé àwọn darandaran kọlu ilé Ṣóyínká ní Kémta, Abẹ́òkúta.
Ṣùgbọ́n ọ̀jọ̀gbọ́n náà nínú ọ̀rọ̀ tó fi ṣọwọ́ sáwọn oníròyìn sọ pé lóòótọ́ ni wọ́n kọlu ilé òun, àti pé kìí ṣe ìgbà àkọ́kọ́ tí àwọn fúlàní darandaran náà máa hùwà ibi náà.
Bẹ́ẹ̀ ló kìlọ̀ fún àwọn ọlọ́pàá kí wọn yéé purọ́ ohun tí wọn kò mọ̀ nípa rẹ̀ nípa ọ̀rọ̀ àwọn fúlàní náà.
Ọgbọ́n ju agbára, ariwo kọ́ nìjà
Mo kí gbogbo wa ku àmójúbà oṣù tuntun, òòrùn tó ṣì ràn yìí tó láti mú kí aṣọ gbẹ, àní ìwọ̀nba rébété tó kù kí ọdún 2020 yìí wá sópin, a sì máa rí ire níbẹ̀ lágbára Èdùmàrè.
Gẹ́gẹ́ bí ẹ ti mọ̀ pé pọ̀pọ̀ṣìnṣìn ọdún ti wà níta, àwa òntàjà nínú ọjà Àṣejèrè pàápàá ti dúró déédé, àwọn ọjà tó jẹ ojú nígbèsè ti wà lórí igbá fún rírà bẹ́ẹ̀ ni ìyálọ́jà ti ní kí wọn kéde káàkiri ọjà pé owó àwọn ọjà náà kò gbọdọ̀ ganilára, kódà ẹ̀dínwó le máà rí ọ̀pọ̀lọpọ̀ ọjà rà.
Torí náà, ẹ wá bá wa dòwòpọ̀ kájé wọgbá, ká jọ ṣe Àṣejèrè lọ́jà àwọn olóríire.
Wọ́n ní bí irin bá wó lu irin, ọ̀kan níláti tẹ̀ fún èkejì torípé, Ìwà àfojúdi tí Jámíù ọmọ bàbálọ́jà tó gbésè wù ló bí ká pe ọlọ́pàá wá sínú ọjà, Ìwà yìí kan náà ló ṣokùnfà bọ́m̀bù ọ̀rọ̀ tó jábọ́ lẹ́nu Àdìsá lọ́jà tó kọjá.
Lákọ̀ọ́kọ́, ṣeni ìyálọ́jà tún pàṣẹ pé ká lọọ gba Jámíù kúrò ní téṣàn ọlọ́pàá, ha!
ẹ̀bẹ́ pọ̀, ìyá Jámíù ń sunkún bàlà bẹ́ẹ̀ ló ń pariwo pé kí wọ́n máá jẹ́ kí ọ̀tá yọ òun, ẹ wá wojú abímọ má leè tọ, ṣé ìgbàyí làárọ̀, wọ́n ní àgbà tí kò kẹhùn sọ̀rọ̀, ó di dandan kó kẹtan sáré, lọ́mọ tó jẹ́pé, bàbá rẹ̀ kò gbọdọ̀ báa wí lójú ìyá rẹ̀, ṣebí gbogbo ẹ̀ màà la mọ̀ ṣùgbọ́n ọjọ́ ọ̀rọ̀ obìnrin yẹn kò tíì pé jàre.
Nǹkan tí ìyálọ́jà ṣe sọ pé kí wọ́n lọọ dá ọmọ náà sílẹ̀ ni pé, èébú àlọ ni ti ahun, àbọ̀ ni ti àna rẹ̀ torípé ẹnu tí ayé kọ́kọ́ fi pe adégún náà ni wọ́n tún máa fi sọ pé adéògún.
Kí wọn máa lo sọ pé lẹ́yìn ikú bàbá rẹ̀ ni wọ́n tún ń fi ìyà jẹ ọmọ.
Jámíù nìkan la gbà sílẹ̀ táa sì sọ fún àwọn ọlọ́pàá pé, àwọn òbí àwọn ọ̀rẹ́ rẹ̀ ni kí wọ́n wá gbà wọ́n sílẹ̀ láàgọ́ ọlọ́pàá torípé ẹni tó bá bímọ ọ̀ràn ní í pọ̀ ọ́n.
Lẹ́yìn náà la wá mú ti Àdìsá gbọ́ o, ilé ìtura kan lágbègbè Ìkẹjà la ti ṣèpàdé náà torípé wọ́n ni ọ̀rọ̀ kò ṣeé sọ ní fìtílà, àfi bí íná bá kú.
Bí a bá gbìyànjú láti sá fún Mọ̀rúfà tó máa ń ṣèké fún Àdìsá, ta la tún mọ̀ tó jẹ́ ajá rẹ̀ tí yóò máa fimú fínlẹ̀ gbọ́rọ̀, ìyẹn ló jẹ́ ká pọ̀ sókè rajà.
Ọ̀rọ̀ tí Àdìsá sọ yẹn wúwo bẹ́ẹ̀ ló ń fẹ́ àmójútó kíákíá, Àláájì Àtàndá kẹ́!
Irú ọkùnrin yẹn ò gbọdọ̀ jẹ bàbálọ́jà kí ọjà náà máà tú.
Adéolú sẹ́kítírì ọjà ló kọ́kọ́ sọ̀rọ̀, ó ní ṣeni kí á tètè wá ọmọlúàbí tí yóò jẹ bàbá ọjà kí á sì fi orúkọ rẹ̀ ránṣẹ́ sáwọn aláṣẹ ọjà lókè, káà sì ṣe kinní ọ̀hún ní kánmọ́ kánmọ́ bí ìgbà tí olè wúre ní torípé bí èèyàn bá pẹ́ lórí imín, ẹsin kéṣin á máa ba níbẹ̀.
Ọ̀rọ̀ ọlọgbọ́n ní Adéolú sọ, bàbá rẹ̀ ló sì fi jọ, bàbá Adéolú ni sẹ́kítírì ọjà ṣùgbọ́n ẹsẹ̀ tó dá bàbá ọ̀hún gúnlẹ̀ ni kò jẹ́ kó le wá sáàrinjà mọ́ tí ọmọ náà sì ń ṣojú bàbá rẹ̀ látìgbà náà, ó jọ bí ẹni pé ìtàn tí Jámíù gbọ́ nìyẹn tó fi rò pé òun náà le gorí ipò bàbá òun láìjẹ́ pé ìṣẹ̀lẹ̀ náà jọra.
Ta wá ni a lè fi jẹ bàbálọ́jà tí kò níí fún wa ní ìṣòro?
Àwọn méjì la dábàá orúkọ wọn, Ọ̀gbẹ́ni Aládésanmí tó ń ta aago àti Àlàájì Ọlọ́hungbẹ́bẹ̀ olórí àwọn eléso.
Àwọn méjèèjì ni wọ́n dáa ṣùgbọ́n ìgbìmọ̀ àwọn olóyè níláti dìbò yan ẹnìkan, àwa mẹ́rin péré la ṣèpàdé eléyìí, ìyálọ́jà, èmi, Adéolú akọ̀wé àti Táyélolú èjìrẹ́ torí náà, gbogbo Olóyè níláti pèsè kí á tóó dìbò lọ́jọ́ tí a bá ti fa àwọn méjèèjì kalẹ̀ fún ìbò ni Àdìsá yóò ti bẹ̀rẹ̀ Ìjà torípé Àláájì Àtàndá léèyàn tiẹ̀, àwa ò sì fẹ́ẹ torí náà, ó yẹ ká mọ irú ìgbésẹ̀ tí Àdìsá yóò gbé kó má lọọ pawá lára.
Mo jẹ́ kí wọ́n mọ̀ pé a níláti ní àwọn alamí lọ́dọ̀ Àdìsá bí òun náà ṣe ní alamí lọ́dọ̀ ìyálọ́jà, Táyélolú sọ pé òun yóò tún padà lọọ báa dọ́rẹ̀ẹ́ ṣùgbọ́n Àdìsá kan kọlà ni o, kò fi gbogbo ara gọ̀ rárá, yóò tètè fura bí Táyélolú bá padà lọ àti pé kò ní i sọ̀rọ̀ àṣírí lójú rẹ̀ láéláé.
Ọlọgbọ́n ọmọ ní Adéolú, ó ní ká dọ́gbọ́n fowó ra ọ̀kan lára àwọn ọmọlẹ́yìn ẹ̀, torípé ẹni mọni ló ń ṣeni.
Bí mo bá fojú inú wòó, ọmọ́ga la le fà lójú mọ́ra, yàtọ̀ sí pé ọmọ́ga fẹ́ràn owó, ó tún fẹ́ràn ṣaléwá tó ń ta iyọ̀ ṣùgbọ́n ṣeni ìyẹn ń ṣiyèméjì nípa ẹ̀, àsìkò ti tó báyìí, tí mo máa bá ṣaléwá sọ̀rọ̀ ṣùgbọ́n èmi àti ọmọ́ga ni láti sọ̀rọ̀ náá.
Lọ́sẹ̀ kejì la pe ìpàdé àwọn olóyè láti dìbò yan babalọjá tuntun, à ti sọ̀rọ̀ oyè náà fáwọn méjèèjì, wọ́n sì ti n polongo fáwọn tiwọn ṣùgbọ́n ìyàlẹ́nu ló jẹ́ pé Àdìsá tí kò sọ̀rọ̀ ta kò wá látìgbà tó ti gbọ́rọ̀ náà déédé já wọlé pé kò sẹ́ni tó máa dìbò, òun àtáwọn jàndùkù rẹ̀ ni ò ṣùgbọ́n torí wèrè ilé la ṣe ní ti ìta, bíì mọ̀nàmọ́ná ni Táyélolú àti Jámíù ọmọ bàbálọ́já tẹ́lẹ̀ wọlé dé pẹ̀lú àwọn ẹmẹ̀wà wọn, ṣeni wọ́n lé àwọn Àdìsá dànù.
Ọ̀rọ̀ Jámíù kò yé ìyálọ́jà ṣùgbọ́n èmi àti èjìrẹ́ la fàá wọlé, bí a bá fẹ́ẹ́ kojú Àdìsá ká ṣẹ́gun òun àtàwọn ẹmẹ̀wàa rẹ̀, ọmọ líle bíì Jámíù níláti kún Táyélolú lọ́wọ́.
Ìjà náà kò tán síbẹ̀ ò ṣùgbọ́n ọbá ju ọba lọ.
David Abíóyè, igbákejì Oyèdépò ṣẹ̀yẹ ìkẹyìn fún bàbá ẹ̀- Tóbi Adéyemo
Ìlú Èrìnle níìpínlẹ̀ Kwara mì tìtì láìpẹ́ yìí, níbi tí àwon èèyàn káàkiri àgbáyé ti wáá bá igbákejì olórí ìjọ Living Faith Tabernacle, táa mò sí Winners Chapel, Bísóòbù David Abíóyè, ti sìnkú bàbá rẹ̀ tó jáde láyé láìpẹ́ yìí.
Àsìkò náà ni wón ṣe ẹ̀yẹ ìkẹyìn fún bàbá náà.
Láìpẹ́ yìí ni Alàgbà Simeon Abíóyè jáde láyé léni ọdún méjìdínláàádórun, 88.
Bí wọ́n ti kéde ikú bàbá náà, làwọn èèyàn ti ń wá káàkiri láti wáá kí David Abíóyè, ọmọ rẹ̀ àtàwon yóòkù náà kú ara fẹ́ra kù.
Lára àwọn tó wáá kí Abíóyè lásìkò náà ni olórí ìjọ náà fúnra rẹ̀, Bísóòbù David Oyèdépò, tóun náà jẹ́ ọmọ bíbí ìpínlẹ̀ Kwara, àtàwon èèyàn jànkàn jànkàn.
Ọ̀sẹ̀ tó kọjá yìí ni wọ́n bẹ̀rẹ̀ ètò ìsìnkú náà, odidi ọ̀sẹ̀ kan sì ni ayẹyẹ náà fi wáyé nílùú Ẹ̀rìnlé, gbogbo àwọn ọmọ ìlú ni wọ́n sọ pé ẹsẹ̀ kò gbèrò bẹ́ẹ̀ rí nílùú ọ̀hún rí.
Bó tiẹ̀ jẹ́ pé sọ́ọ̀sì Winners ni wọ́n ti ṣe ọ̀pọ̀ nínú àwon ètò ìsìnkú náà, ìjọ Baptist tó wà ní Ẹ̀rìnlé ni wọ́n ti ṣètò ìsìnkú Alàgbà Simeon lọ́gbọ̀njọ́, oṣù kẹwàá táa lò tán yìí.
ÀWÒRÁN: Ojú ọ̀nà Ọ̀tà àtijọ́ tíjọba Èkó ṣẹ̀ṣẹ̀ parí rèé o.
Nítorí ọjà màálù, èèyàn méjì kú l’Ọ́yọ̀ọ́
Ìròyìn tuntun tó ń ṣẹ́yọ láti ìpínlẹ̀ Ọ̀yọ́ fihàn pé èèyàn méjì ti pàdánù ẹ̀mí wọn nínú làásìgbò tó ṣẹlẹ̀ láàrin àwọn aráàlú Àgọ́-Àrẹ àti Tedé.
Bákan náà la tún gbọ́ pé nínú rògbòdìyàn náà, wọ́n dáná sun iléeṣẹ́ agbófinró Àmọ̀tẹ́kùn tó wà lágbègbè náà.
Ohun táa gbọ́ ni pé ọjà màálù tí wọ́n gbé láti ìlú Tedé lọ sí Àgọ́ Àrẹ ló dá rògbòdìyàn náà sílẹ̀.
Ṣùgbọ́n o, kọmíṣánnà ọlọ́pàá níìpínlẹ̀ Ọ̀yọ́, Ngozi Ọnàdẹ̀kọ̀, ti pẹ̀tù sááwọ̀ náà, àlááfíà sì ti padà jọba níbẹ̀.
Àṣìṣe ni láti dìtẹ̀ Aṣíwájú àtàwọn àgbà ẹgbẹ́, Ọbasá kìlọ̀ fáwọn olóṣèlú
Adarí iléègbìmọ̀ aṣòfin ìpínlẹ̀ Èkó, Ọnarébù Múdàṣírù Àjàyí Ọbásá ti gba àwọn olóṣèlú pàápàá nínú ẹgbẹ́ APC nímọ̀ràn pé kí wọ́n kẹ́kọ̀ọ́ lára àwọn àṣìṣe ẹgbẹ́ òṣèlú tó ń ṣèjọba ilẹ̀ wa lánàá, ìyẹn ẹgbẹ́ òṣèlú PDP.
Ọbásá sọ̀rọ̀ yìí lásìkò tó ń fèsì sọ́rọ̀ tí Gómìnà Babájídé Sanwó-Olú sọ nígbà tó gbé ètò ìṣúná owó tọdún 2021 wá síléègbìmọ̀ aṣòfin láàárọ̀ ọjọ́ Ìṣégun, Túsde.
Nígbà tó ń sọ̀rọ̀, adarí iléègbìmọ̀ aṣòfin náà sọ pé; ó ṣe pàtàkì kí gbogbo àwọn àgbààgbà ẹgbẹ́ òṣèlú APC kẹ́kọ̀ọ́ lára àwọn àṣìṣe ẹgbẹ́ òṣèlú PDP, pàápàá nígbà tí wọń wà lórí ìjọba.
Ó ní; nípa ìṣọ̀kan àti ìfẹ́ nìkan ló le mú ki ẹgbẹ́ òṣèlú APC ṣe àṣeyọrí nínú ohun gbogbo ti wọ́n bá dáwọ́ wọn lé.
Bẹ́ẹ́ ò bá gbàgbé, ọdun mẹ́rìndínlógún ni ẹgbẹ́ òṣèlú PDP fi ṣèjọba lórílẹ̀-èdè yìí, ṣùgbọ́n ọ̀tẹ̀ tó wà láàrin wọn ló mú kí ìfẹ́ àti ìrẹ́pọ̀ sọnù, èyí ló sì fààyè gba ẹgbẹ́ òṣèlú APC tí wọ́n fi gba àṣẹ mọ́ wọn lọ́wọ́.
Ohun ti Ọbásá ń tọ́ka sí nìyí.
Nínú ọ̀rọ̀ rẹ̀, ó ní; “Ẹ gbà mí láàyè láti gba ẹgbẹ́ òṣèlú All Progressives Congress (APC) nímọ̀ràn pé kí wọ́n kẹ́kọ̀ọ́ lára àṣìṣe ẹgbẹ́ tó ń ṣèjọba tẹ́lẹ̀, ó di dandan fún wọn kí ìrẹ́pọ̀ àti ìṣọ̀kan pẹ̀lú ìfẹ́ túbọ̀ máa tẹ̀ síwájú láàrín wa.
“A gbọdọ̀ jáwọ́ nínú ká máa dìtẹ̀ mọ́ àwọn àgbà ẹgbẹ́, nítorí òṣèlú 2023.
Gbogbo àwọn tó ń gbé ìgbésẹ̀ yìí gbọdọ̀ mọ̀ pé wọ́n fẹ́ẹ́ já ẹgbẹ́ wa síhòòhò ni.
Mo ń gbà wá níyànjú láti fọwọ́sowọ́pọ̀, ká gbé ẹgbẹ́ náà ga.
”Bákan náà ló tún sọ pé; ó ṣe pàtàkì kí gbogbo àwọn ọmọ ẹgbẹ́ sowọ́pọ̀ pẹ̀lú Aṣíwájú Bọ́lá Tinúbú, tí í ṣe asáájú ẹgbẹ́ náà, àtàwọn ọmọ ìgbìmọ̀ tó ń gba gómìnà nímọ̀ràn kí ẹgbẹ́ náà báa lè gòkè àgbà.
Ṣẹ́gun Glorious ṣọjọ́ọ̀bí pẹ̀lú irinṣẹ́ ìgbàlódé tuntun
Ni èròńgbà láti jẹ́ kí ayẹyẹ ọjọ́ọ̀bí rẹ̀ jẹ́ mánigbàgbé, gbajúmọ̀ akọ̀rin tó fi jùjú korin ẹ̀mí nílànà Krìstẹ́ẹ́nì, Olúṣẹ́gun Ògúnrìndé tí gbogbo èèyàn mọ̀ sí Ṣẹ́gun Glorious ti ra irinṣẹ́ ìgbàlódé olówó iyebíye.
Èyí nìkan kọ́, Glorious tún ṣe orin kan fún ayẹyẹ ọjọ́ọ̀bí ọ̀hún níbi tó ti fi orin yin Ọlọ́run lógo nítorí tí àánú rẹ̀ dúró títí.
Nígbà tó ń bá Àṣejèrè sọ̀rọ̀ lórí ẹ̀rọ ìbánisọ̀rọ̀ lọ́jọ́ àìkú, ọjọ́ kẹẹ̀ẹ́dọ́gbọ̀n, oṣù kẹwàá, ọdún 2020 tí í ṣe àyájọ́ ọjọ́ọ̀bí rẹ̀, ó ní òun sún ayẹyẹ oníbejì náà sí ọjọ́ iwájú nítorí àjàkálẹ̀ àrùn COVID-19 tó ń ja gbogbo àgbáyé lógun láti nǹkan bíi oṣù méje sẹ́yìn.
Ṣẹ́gun Glorious gbé àwo rẹ́kọ́ọ̀dù rẹ̀ àkókó, Oníṣẹ́ Àrà jáde lọ́dún 2010 àti ẹlẹ́ẹ̀kejì, My Strength tí wọ́n ṣe àgbékalẹ̀ rẹ̀ ní Excel Studio, Láolú Akins tó wà n’Íkẹjà pẹ̀lú àtìlẹyìn Dọ̀tun Kọ́ládé gẹ́gẹ́ bí Pùròdúsà lọ́dún 2014.
Ògúnrìndé, Akọni Amojú ẹ̀rọ tí ń gba orin sílẹ̀, Pùròdúsà orin àti Atẹdùrù ti bá àwọn àgbà ọjọ́ Olórin bí Olóyè Ebenezer Obey àti olóògbé Orlando Owoh ṣiṣẹ́ rí látijọ́.
Gẹ́gẹ́ bí Pùròdúsà orin, òun ni ó ṣe àmójútó àwo rẹ́kọ́ọ̀dù àkọ́kọ́ Tóbi Akinọlá tí gbogbo ìlú mọ̀ sí Tobi Biggy Dánsákì ní ọdún 2015.
Ọ̀dọ́mọkùnrin Ṣẹ́gun Glorious jẹ́ ọmọ bíbi ìlú Ìpetumodù, ìjọba ìbílẹ̀ Ìpetumodù, Ìpínlẹ̀ Ọ̀ṣun.
Ló bá tán!
Dayọ̀ Ámúsà gbé fọ́tò ìhòhò tiẹ̀ náà síta
Ó dà bíi pé àṣà tó gba ìgboro kan láàrín àwọn òṣèré-bìnrin onítíátà lọ́wọ́ yìí ni ká máa ṣíra síhòhò, ká tún gbé fọ́tò ẹni síta.
Bó tiẹ̀ jẹ́ pé ohun táa ń gbọ́ ni pé àwọn òṣèré tíátà náà ń bá àwọn iléeṣẹ́ tó ń ṣe àwọ̀tẹ́lẹ̀ náà polówó ọjà ni, ọ̀rọ̀ náà kò fi taratara tẹ́ àwọn olólùfẹ́ẹ wọn lọ́rùn.
Bẹ́ẹ́ ò bá gbàgbé, Àṣejèrè sọ fún yín láìpẹ́ yìí tí Ẹniọla Badmus, òṣèré tíátà tó gbé fọ́tò ìhòhò rẹ̀ síta, kìkì àwọ̀tẹ́lẹ̀ táwọn òyìnbó máa ń wọ̀, tí wọ́n bá fẹ́ẹ́ lọọ lúùwẹ́ lódò ní ọmọbìnrin ọ̀rọ̀bọ̀ náà wọ̀.
Lọ́wọ́ yìí, Dayọ̀ Ámúsà náà ti ṣe tiẹ̀, òun náà ti gbé fọ́tò ìhòhò rẹ̀ sórí igbá, ṣùgbọ́n ọ̀rọ̀ tó sọ fáwọn olólùfẹ́ẹ rẹ̀ lórí ẹ̀rọ ayélujára kò tiẹ̀ yé é yan rárá.
Bó tiẹ̀ jẹ́ pé fọ́tò tí Dayọ̀ gbé sórí àtẹ, kò fi bẹ́ẹ̀ tó ti Ẹniọla Badmus, àwọn ọ̀pọ̀ olólùfẹ́ẹ rẹ̀ ni wọ́n fi àìdùnnú wọn hàn sí bí ọmọbìnrin náà ti ń fi fọ́tò ìhòhò rẹ̀ síta, wọ́n ní kò yẹ kí ọmọ mùsùlùmí máa ṣerú nǹkan bẹ́ẹ̀.
Àmọ, bí àwọn kan ti ń sọ̀rọ̀ burúku sí ọmọbìnrin onítíatà náà, làwọn tó fẹ́ràn rẹ̀, tí wọ́n sì gba tohun tó ṣe lórí ẹ̀rọ ayélujára rẹ̀, Instagram náà ń sọ pé, ó dára lọ́mọbìnrin, wọ́n ló rẹwà, wọ́n ló dùn ún wò lójú.
Dayọ̀ Ámúsà sọ nínú àkọlé rẹ̀ pé; ọ̀pọ̀ ìgbà lòun fẹ́ẹ́ gbé fọ́tò òun sórí ẹ̀rọ ayélujára, ṣùgbọ́n ẹ̀rù tó ń ba òun ló máa ń ká òun lọ́wọ́ kò, ó ní ohun tí àwọn olólùfẹ́ẹ òun, àtàwọn alátìlẹyìn máa sọ lòun máa ń rò lọ́pọ̀ ìgbà, èyí ni kò gba òun láàyè àti gbé fọ́tò náà sórí ẹ̀rọ ayélujára, ṣùgbọ́n òhun gbà pé nǹkan tóun ṣe yìí, òun nífẹ̀ẹ́ rẹ̀, ó sì tẹ́ òun lọ́rùn.
Ohun táwọn kan tó bá wa sọ̀rọ̀ náà sọ nípa fọ́tò ihòhò táwọn ọmọbìnrin náà ń gbé sórí ẹ̀rọ ayélujára ni pé; ọjà ti tán lórí igbá àwọn òṣèré náà, nítorí náà wọ́n ń wá ọ̀nà mí ìn láti tún gbé ọjà wọn sórí àtẹ.
Bẹ́ẹ̀ làwọn kan náà sì tún sọ pé àwọn obìnrin náà fẹ́ẹ́ lo àwòrán ìhòhò wọn láti pèrò sọ́kọ̀ wọn lórí ẹ̀rọ ayélujára, nítorí bí èrò bá ṣe ń wọ́ tọ̀ wọ́n lẹ́yìn, lowó á máa wọlé sí i fún wọn lórí gbogbo ìpele tí wọ́n bá wà, gẹ́gẹ́ báwọn tìlúú òyìnbó náà ṣe ń ṣe.
Bí wọn ṣe fìròyìn ẹlẹ́jẹ̀ kóbá ọrọ̀-ajé ilẹ̀ Yorùbá rèé o!
* Ìjọba fẹ́ẹ́ fòfin de lílo ẹ̀rọ ayélujára
* Àṣírí ibi táwọn ọ̀dọ́ ti rí ẹgbẹẹgbẹ̀rún mílíọ̀nù náírà tí wọ́n na lásìkò ìwọ́de
Sinmisólá Àjàdí
Púpọ̀ nínú ohun tó fa rògbòdìyàn àti ìṣẹ̀lẹ̀ ìpànìyàn àti ìbadúkìá jẹ́ tó ṣẹlẹ̀ lóṣù tó kọjá yìí, ayédèrú ìròyìn kó ipa tó pọ̀ nínú rẹ̀.
Ohun tí ọ̀pọ̀ èèyàn kò mọ̀ ni pé àwọn ìròyìn ẹlẹ́jẹ̀ táwọn èèyàn ń jù sórí ẹ̀rọ ayélujára ló túbọ̀ fa wàhálà náà, oríṣìíríṣìí àwọn ìròyìn tí kìí ṣe òótọ́ làwọn èèyàn sì ń pín láàrin ara wọn, bí wọn ti ń pín in lọ́dọ̀ wa níbí, náà ni àwọn ará ilẹ̀ òkèèrè ń jù ú síra wọn.
Lára àwọn ìròyìn ẹlẹ́jẹ̀ náà nìwọ̀nyí:
Wọ́n ju fídíò kan sórí ẹ̀rọ ayélujára tó fihàn pé àwọn ṣójà dúró sínú mọ́tò ológun wọn, tí wọn sì bẹ̀rẹ̀ sí í yìnbọn kíkan-kíkan sáwọn aráàlú, òótọ́ ibẹ̀ ni pé kìí ṣe Lẹ́kkí ni ìṣẹ̀lẹ̀ inú fọ́nrán náà ti ṣẹlẹ̀, kò sóòótọ́ nínú ẹ̀ rárá.
Bẹ́ẹ̀ ni wọ́n tún ń kọ ọ́ káàkiri orí ẹ̀rọ ayélujára, tí wọn sì tún ń fi àwòrán kan hàn pé gbogbo kámẹ́rà tó ń ká gbogbo ohun tó ń ṣẹlẹ̀ ní tóólú geètì Lẹ́kkí nìjọba ti pàṣẹ fún àwọn òṣìṣẹ́ LCC láti yọ kúrò, irọ́ funfun báláú lèyí náà.
Ìwádìí ti fihàn pé irọ́ leléyìí náà, kìkì kámẹ́rà tó ń ká àwọn nọ́ḿbà ará ọ̀kọ́ tó gba ibùdó náà kọjá làwọn òṣìṣẹ́ LCC yọ kúrò, káwọn jàndùkú má ba à bà wọ́n jẹ́.
Làra àwọn ìròyìn ẹlẹ́jẹ̀ tó tún já ràiǹràiǹ lórí ẹ̀rọ ayélujára ni pé àwọn ṣójà ti pa àádọ́rin èèyàn, irọ́ leléyìí náà, kódà ohun tí ìwádìí fihàn ni pé èèyàn méjì ló kú nínú ìṣẹ̀lẹ̀ Lẹ́kkí
Wọ́n tún sọ pé àwọn ṣójà ti pa ọ̀rẹ́ méjì ní Lẹ́kkí, ṣùgbọ́n òótọ́ ibẹ̀ ni pé lóòótọ́ làwọn ọmọbìnrin náà wá sí Lẹ́kkí wáá ṣèwọ́de, ṣùgbọ́n ohun tó ṣẹlẹ̀ ni pé ṣe ni wọ́n lásídẹ́ǹtì ọ̀kadà, nígbà tí wọ́n ń lọ sílé láti ìwọ́de Lẹ́kkí.
Èyí tó burú jù ni ti àgùnbánirọ̀ táwọn èèyàn gbé fọ́tò rẹ̀ sórí ẹ̀rọ ayélujára pé wọ́n yìnbọn pa ni Lẹ́kkí, ṣùgbọ́n ọjọ́ kejì lọmọkùnrin náà sọ sórí ẹ̀rọ ayélujára pé òun kò tí ì kú o, ó ní eré orí ìtàgé tóun ṣe nígbà tóun ń sin ìjọba làwọn èèyàn gbé àwòrán rẹ̀ sórí ẹ̀rọ ayélujára.
Pabanbarì rẹ̀ ni ti òṣèré tíátà, Ẹniọla Badmus tí àwọn èèyàn tún kọ sórí ẹ̀rọ ayélujára pé àwọn ṣójà yìnbọn fún níkùn, ìròyìn eléyìí náà dàgboro rú, tó sì jò bí iná, ṣùgbọ́n ọjọ́ kejì ní Ẹniọlá Badmus náà kọ ọ́ sórí ẹ̀rọ ayélujára fúnra rẹ̀ pè òun ò kú o, kò sì sí nǹkan tó ṣe òun.
Níbi tí nǹkan dé dúró báyìí, ìjọba ti ṣetán àti fòfin de lílo ẹ̀rọ ayélujára, kódà mínísítà fún ètò ìròyìn, Àlàájì Lai Mohammed ti gbé àbá náà lọ́ síwájú àwọn aṣòfin ilẹ̀ wa pé kí wọ́n tètè ṣiṣẹ́ lórí lílo ẹ̀rọ ayélujára, nítorí ọ̀pọ̀ èèyàn ló gba pé ohun táwọn ọ̀dọ́ fí ẹ̀rọ ayélujára ṣe lásìkò ìṣẹ̀lẹ̀ ìwọ́de náà, pàápàá ìròyìn ẹlẹ́jẹ̀ tí wọ́n ń gbé kiri, ó ṣeé ṣe kí wọ́n fi kinní ọ̀hún dáná sun orílẹ̀-èdè wa; bí a kò bá ṣọ́ra.
Ní ti bí wọ́n ṣe rí owó kó jọ.
Ọ̀nà mẹ́ta ni àwọn oníwọ́de náà là sílẹ̀ láti ṣe ìkówójo, ọ̀nà kínní ni èyí tí wọ́n pè ní GoFundMe.
Àpò yìí làwọn èèyàn ti máa ń lánfààní àti kówójọ, káàkiri àgbáyé làwọn èèyàn sì máa ń lánfààní àti fowó sínú àpò náà.
Ṣùgbọ́n kò pẹ́ tí wọ́n bẹ̀rẹ̀ ni wọ̀n tùn yí síbòmíì, eléyìí ni wọ́n pè ní Flutterwave.
Flutterwave yìí ní wọ́n tún lò fún ìgbà díẹ̀ kó tóo di pé a gbọ́ pé wọ́n tún bẹ̀rẹ̀ sí í lo èyí tí wọn pè ní bitcoin.
Ohun kàn tó ṣáà dájú ni pé owó kékeré kọ làwọn ọmọ náà rí kó jọ.
Kó tóó di pé ẹgbẹ́ tó ń gba owó fún ìrànlọ́wọ́ àwọn tò ń fẹ́hónú hàn láti tako ìwà ìpànìyàn táwọn ọlọ́pàá ń hù nílẹ̀ wa, èyí tí wọ́n pè ni #ENDSARS, tí wọ́n pé orúkọ ara wọn ni Feminist Coalition làwọn kò gba owó lọ́wọ́ ẹnikẹ́ni mọ́ fún ìwọ́de náà, ní àsírí bí ẹgbẹ́ náà ṣe ń rí owó gbà ti tu síta.
Ẹgbẹ́ yìí ló tí ń ṣe ìkówójọ fún ètò ìwọ́de náà tó wáyé fún ọjọ́ mẹ́rìnlá, ṣùgbọ́n wọ́n láwọn ò gba owó lọ́wọ́ ẹnikẹ́ni mọ́, pé kí oníkálùkù máa lọ́ sílé rẹ̀, kò sí ìwọ́de mọ́.
Nínú àtẹ̀jáde tí wọ́n fi síta lẹ́yìn tí wọ́n parí ìwóde náà, wọ́n ní kí àwọn tó ń ṣèwọ́de máa lọ́ sílé, nítorí ọ̀rọ̀ tí Ààrẹ́ Buhari sọ.
Owó tẹ́gbẹ́ náà ti kó jọ fi díẹ̀ dín ní mílíọ̀nù lọ́nà àádọ́jọ náírà, N147,855,788, ṣùgbọ́n wọ́n ti ná owó tíye rẹ̀ tó mílíọ̀nù lọ́nà ọgọ́ta náírà, N60,403,235.
Ohun táa gbọ́ ni pé lórí àwọn tí wọ́n farapa ní wọ́n fẹ́ẹ́ ná owó yìí le, àti àwọn tí ọwọ́ àwọn agbófinró ti tẹ̀, àti àwọn tí wọ́n yìnbọn pà; wọ́n ní àwọn yóò fún mọ̀lẹ́bí wọn nínú owó náà.
Bó tiẹ̀ jẹ́ pé ẹgbẹ́ yìí tako gbogbo ìwà jàndùkú táwọn èèyàn kan hù, tí wọ́n ń dáná sun ilé káàkiri, wọ́n ní gbogbo ẹ̀mí ọmọ Nàíjíríà ló ṣe pàtàkì.
Lára àwọn tó fọwọ́ síìwé náà ni; Dámilólá Odùfùwà, Jọlá Àyeyè, Ọdúnayò Ewéníyì, Láìlá Johnson-Sàlámì, Layọ̀ Ogúnbánwò, àti Karo Omu.
Àwọn yóòkù ni Ozzy Etomi, Obiageli Ofili Alintah, Ire Adérinókùn, Titó Ovia, Fakhrriyyah Hashim, Kìkí Mordi, Olúwaseun Ayòdèjì, àti FK Abudu.
Wàràwàrà lọjà wa ń tà lásìkò ìgbélé àrùn Kòrónà – Oyinadé Ṣóẹ̀tàn
Gbajúmọ̀ oníṣòwò n’Íjẹ̀bú-Òde àtàwọn agbègbè tó yí i ká ni Díákónì-Obìnrin Oyinadé Ṣóẹ̀tan, adarí iléeṣẹ́ kan tó ń tá àwọn ohun èèlò ìkọ́lé ni wọ́n, láìpẹ́ yìí ni wọ́n bá àwọn akọ̀ròyìn wá sọ̀rọ̀ níléeṣẹ́ wọn tó wà ní Ìjẹ̀bú-Òde.
Wọ́n sọ ìrírí wọn lẹ́nu iṣẹ́ ọ̀hún, pàápàá lásìkò ìgbélé àrùn Kòrónà, ohun tí wọ́n bá OLÚWATÓYÌN MATHNUEL àti TÓBI ADÉYẸMỌ sọ rèé.
Àṣejèrè: Ẹ káàsán mà o, ẹ kú ọrọ̀ ajé!
Ǹjẹ a le mọ̀ yín?
Abilékọ Ṣóẹ̀tan: Bẹ́ẹ̀ ni!
Ẹ káà sán, ẹ kú ìrìn, orúkọ tèmi ní Díákónì-obìnrin Ìyáàfin Ṣóẹ̀tan Oyinadé Abíọ́lá, alákòóso olùdarí Iléeṣẹ́ Molasamayo, tí a ta nǹkan bíi ohun èèlò ìkọ́lé bíi ìṣó, sìmẹ́ńtì, àwọn àwo tí wọn ń lẹ̀ mọ́lẹ́ tí wọ́n ń pè ní tiles, kọ́kọ́rọ́ ilé, ìlẹ̀kùn àti bẹ́ẹ̀ bẹ́ẹ̀ lọ, a wà lábẹ́ iléeṣẹ́ ńlá JOSSOMONADE tó jẹ́ iléeṣẹ́ bàbá mi, tí àwọn ẹ̀gbọ́n mi ń ṣe alákòóso rẹ̀.
Àsejèrè: Ǹjẹ́ èrò iṣẹ́ yìí ti wà lọ́kàn yín láti kékeré?
Ìyáàfin Sóètan: Ọpẹ́ pàtàkì lọ́wọ́ ìyá bàbá mi, tí wọ́n fún mi láyè láti bíi ọmọọdún mẹ́jọ láti le máa kiri ọjà wóróbo bíi búrẹ́dì àti ohun ìpanu tí wọ́n ń tà láyé ìgbà náà.
Èmi àtàwọn ẹlẹgbẹ́ẹ̀ mi a gbé ọjà ìyá bàbá mí yìí kiri, láì jẹ́ pé bàbá mi mọ̀, àti kékeré ló ti wù mí láti máa ṣòwò nítorí nígbà mìíràn máa fi àgbọn ṣe ohun jíjẹ, màa tà á, owó tí mo bá rí nídìí ẹ̀, màá tọ́jú ẹ̀ sínú kóló, èyí fi dá mi lójú pé owó wà lórí òwò ju ká ṣiṣẹ́ lábẹ́ ènìyàn lọ.
Láti kékeré ni mo ti ń dá owó ńlá ní lọ́wọ́ fúnra mi, èyí sì tún mọ́ mi lára nígbà tí mo déléèwé yunifásítì Ìbàdàn, níbi tí mo ti kẹ́kọ̀ọ́ nípa Geology, mo tún máa ń ṣe òwò pẹ́pẹ̀ẹ̀pẹ́ níbẹ̀ náà.
Ṣùgbọ́n o, mo bá òwò ṣíṣe nílé ni, nítorí bàbá mi àti ìyá bàbá mi; alájàpá ni wọ́n láti ìbẹ̀rẹ̀ pẹ̀pẹ̀.
Àsejèrè: Ǹjẹ́ ìdojúkọ wà nípàtó lórí òwò yìí?
Ìyáàfin Ṣóẹ̀tan: Àìmọye ìdojúkọ ni mo ti rí nínú òwò yìí, ṣé nípa ká ra ọjà pàápàá jùlọ Tiles, kí gbogbo ẹ̀ ti fọ́ nínú ọkọ̀ kó tóó dé ìsọ̀ tàbí ọ̀pọ̀ ìgbà táwọn olè á dámi lọ́nà Kútọnu lórí àwọn ọjà mííràn tí mo bá lọọ rà nítorí gbogbo-lòwò ni mí, ṣùgbọ́n èyí tó jẹ́ ìdojúkọ jùlọ làwọn ọmọ iṣẹ́ aláàgbédá tí mo fọkàn tán, tí mo gbà wọ́n sí ṣọ́ọ̀bù ṣùgbọ́n wọ́n gbìmọ̀ pọ̀, wọ́n fi ọ̀bẹ ẹ̀yìn jẹ mí níṣu, wọ́n gbé ọjà bíi àìmọye mílíọ̀nù lọ, ṣùgbọ́n èmi náà nìyí lónìí, ìṣòro dojúkọmí, èmi náà dojúkọ ọ́, mo dẹ̀ dúpẹ́ fún àwọn aláàánú tí wọ́n gbé ọjà fún mi láwìn àti Ọlọ́run Ọba tí kò fi mí sílẹ̀.
Àsejèrè: Òwò wo lẹ ń ṣe kó tóo dìgbà yìí?
Ìyáàfin Ṣóẹ̀tan: Kí bàbá mì tóó dolóògbé, mo ti ń ṣiṣẹ́ níléeṣẹ́ Vonofoam, mo tún máa ń lọọ rajà ní Kútọnu, mo tún ń ṣiṣẹ́ ní Spectars Iléeṣé MTN, ní Ṣágámù lẹ́yìn ìgbà tí bàbá mi kú tán lẹ̀gbọ́n mi ní kí n darapọ̀ mọ́ òwò yìí, nítorí mo kún ojú òṣùwọ̀n; bí gbogbo rẹ̀ ṣe gúnrégé nìyẹn.
Àsejèrè: Kín ni ìmọ̀ràn yín fáwọn tó fẹ́ẹ́ darapọ̀ mọ́ irú iṣẹ́ yín yìí?
Ìyáàfin Sóètan: Lákọ̀ọ́kọ́, owó kékeré kò ṣerú iṣẹ́ wa yìí, ṣùgbọ́n ìmọ̀ràn mi ni pé kí wọ́n bẹ̀rẹ̀ láti ibi ìṣó títà, ọjà kékeré ni pẹ̀lú èrè rẹpẹtẹ.
Àsejèrè: Báwo ní òwò yìí ṣe wá rí nílùú Ìjẹ̀bú Òde àti àgbègbè rẹ̀?
Àwọn ènìyàn ń kọ́lé n’Íjẹ̀bú lóòótọ́, ṣùgbọ́n kò dàbí Èkó, ojojúmọ́ ni ayé ń lajú sí i, ìlú ńlá ni Ìjẹ̀bú, gbogbo ènìyàn ló ń kọ́lé ọ̀làjú nípa lílo Tiles àtàwọn ohun ìgbàlódé amáyérọrùn bíí nǹkan inú ilé, àti pé lásìkò táa wà yìí, gbogbo ayálégbé ló fẹ́ẹ́ lọọ gba ilé ìrọ̀rùn pẹ̀lú àwọn nǹkan ìgbàlódé.
Àsejèrè: Báwo wá lọjà títà lásìkò àrùn kòrónà yìí?
Ìyáàfin Ṣóètán: Ìyàlẹ́nu ńlá ló jẹ́ fún èmi náà pé ọjà tà wàràwàrà lásìkò kòrónà yìí ju ti àtẹ̀yìn wá lọ, ohun tó fa èyí ni pé ọ̀pọ̀ èèyàn ní owo yìí lọ́wọ́ láti fí kọ́lé ṣùgbọ́n nítorí aìrí ààyè lẹ́nu iṣẹ́ tàbí lẹ́nu ọjà títà wọn, wọn kò dáwọ́le, ṣùgbọ́n nítorí kónílé-ó-gbélé, ànfààní wà fún oníkálukú láti mójútó ilé tí wọ́n kọ́ tì tàbí tí wọn ń kọ́ lọ́wọ́.
Àsejèrè: Iṣẹ́ ọkùnrin lọ̀pọ̀ rò pé iṣẹ́ yìí jẹ́, kí ló wú u yín lórí gẹ́gẹ́ bíi obìnrin?
Ìyáàfin Ṣóẹ̀tán: Kò sí iṣẹ́ tọ́kùnrin ń ṣe tóbìnrin kò lè ṣe, obìnrin gbọdọ̀ ṣiṣẹ́ láti ran ọkọ wa lọ́wọ́, kí ọrùn má lọọ wọ ọkùnrin, mo kọ́kọ́ bẹ̀rù níbẹ̀rẹ̀, ṣùgbọ́n mo dúpẹ́ pé gbogbo ẹ̀ ló rọrùn fún mi pẹ̀lú ìrànlọ́wọ́ Ọlọ́run.
Àsejèrè: Báwo lẹ ṣe ń dojúkọ àwọn ọjà ayédèrú?
Ìyáàfin Ṣóẹ̀tan: Haa!
ọjà ayédèrú!
Kò fi bẹ́ẹ̀ sí ayédèrú nínú ọ̀pọ̀ ọjà tí à ń tà nítorí láti iléeṣẹ́ tí wọ́n tí ń ṣe é lati ń gbà á, ìyàtọ̀ ibẹ̀ ni pé oríṣìí iléeṣẹ́ ló ń ṣe e, ṣùgbọ́n ó dà bíi pé sìmẹ́ńtì máa ń ní ayédèrú, àwọn tó ń lò ó náà ni wọ́n jẹ́ kí á mọ̀ pé féèkì sìmẹ́ńtì wà àti pé àwọn ẹlòmííràn fẹ́ràn ọjà ayédèrú ṣùgbọ́n àwa kìí ta irú ẹ̀.
Àsejèrè: Láákòtán, ta ló lọpẹ́ nínú ìrìnàjò yìí?
Ìyáàfin Ṣóẹ̀tan: Háà!
Ọlọ́run ni!
Ọlọ́run Ọba ló lọpẹ́ àti bàbá mi nítorí ọlá àbàtà ló ń mú odò ṣàn, ọlá bàbá ọmọ ní í mú ọmọ í yan!
Bàbá mi gbìỳanjú lórí ọmọ nípa ìlànà ẹ̀kọ́ kíkà àti owó, mo ṣì ń dúpẹ́ lọ́wọ́ bàbá mi; Ọ̀túnba Joseph Ọmọ́ṣọlá(JP).
Bàbá dáadáa, bàbá mi ọ̀wọ́n!.
Nítorí Kòrónà, ìjọba fi kọ́kọ́rọ́ ti iléèjọ́sìn àti ilé-ìgbafẹ́ mẹ́tàlélọ́gbọ̀n l’Ékòó
Àjọ tó ń ṣàkóso ètò ààbò níìpínlẹ̀ Èkó, ìyẹn Lagos State Safety Commission ti gbé àwọn iléèjọ́sìn àti iléègbafẹ́ tíye wọn tó mẹ́tàlélọ́gbọ̀n pa, nítorí tí wọ́n ṣiṣẹ́ lòdì sí àgbékalẹ̀ ìjọba lórí ètò àrùn Kòrónà tó sì ń jà ràiǹ-ràiǹ lọ́wọ́.
Nínú àtẹ̀jáde kan tíléeṣẹ́ náà fi ránṣẹ́ sí iléeṣẹ́ Àṣejèrè, àjọ ọ̀hún sọ pé yàtọ̀ sáwọn iléèjọ́sìn tí wọ́n tì pa, lára àwọn ibi tí àjọ náà tún fi kọ́kọ́rọ́ tìlẹ̀kùn wọn pa ní ilé ọtí, ilé ìjo, ilé oúnjẹ, àti ibi tí wọ́n ti ń tọ́jú ẹ̀yà ara gbogbo, èyí sì lòdì sófin ìjọba pé wọn kò gbọdọ̀ ṣílẹ̀kùn lásìkò yìí.
Ọ̀gá àgbà àjọ elétò ààbò ọ̀hún, Ọ̀gbẹ́ni Lánre Mọjọlá nígbà tí wọ́n lọọ fi ọwọ́ òfin mú àwọn tó lòdì sófin wọ̀nyí, sọ pé ìjọba kò ní káàárẹ̀ láti máa fọwọ́ òfin mú gbogbo ẹnikẹ́ni tàbí iléeṣẹ́ tó bá tàpá sófin ìjọba lórí ìgbékàlẹ́ àti dènà àrùn Kòrónà tó sì ń jà lọ́wọ́ yìí.
Lára àwọn iléègbafẹ́ tíjọba fi kọ́kọ́rọ́ tìlẹ̀kùn wọn pa ni Westgate Arena n’Íkosì Ìṣẹri, iléègbafẹ́ Glovic tó wà ní Tóyìn ní Ìkẹjà, Lounge 50 tó wà ní Màsà ní Sùúrùlérè, Innoville Shopping Plaza tó wà ní Ìkẹjà, òtẹ́ẹ̀lì Trendor àti Esado tí wọ́n wà ní Fádèyí àti Ìkẹjà, pẹ̀lú Ritalori tó wà ní Taoridi ní Sùúrùlérè.
Mọjọlá rán àwọn aráàlú létí ohun tí Gómìnà Babájídé Sanwó-Olú sọ lórí ọ̀rọ̀ àrùn náà, pé àwọn tó ń ṣerun-lóge ṣì lánfààní àti máa ṣílẹ̀kùn wọn fún àwọn oníbàárà wọn tó fẹ́ẹ ṣerun wọn, ṣùgbọ́n irú àwọn ṣọ́ọ̀bù bẹ́ẹ̀ kò gbọdọ̀ gba èrò ju ìdá ogójì nínú ọgọ́rùn ún àwọn oníbàárà tí wọ́n ń gbà wọlé sí ṣọ́ọ̀bù wọn tẹ́lẹ̀ lọ.
Bákan náà ló tún sọ pé àwọn ilé oúnjẹ kò gbọdọ̀ gba ẹnikẹ́ni láyè àti jókòó jẹun lọ́dọ̀ wọn, ẹnikẹ́ni tó bá fẹ́ẹ́ ra oúnjẹ lánfààní àti rà á, kí wọ́n sì gbé oúnjẹ náà lọọ jẹ nílé wọn.
Mọjọlá tún ni lára àwọn nǹkan tí gómìnà tún sọ ni pé káwọn oníléeṣẹ́ tó wà lẹ́ka ètò ìgbafẹ́ àti ẹka amúlúdùn tètè lọọ forúkọ wọn sílẹ̀ lọ́dọ̀ àjọ ètò aláàbò náà lórí ẹ̀rọ ayélujára wọn yìí; ó ní lẹ́yìn ìforúkọsílẹ̀ yìí ni wọ́n á tóó le gba ìyọ̀nda látọ̀dọ̀ ìjọba láti bẹ̀rẹ̀ iṣẹ́, nígbà tí àsìkò bá tó.
Ó parí ọ̀rọ̀ rẹ̀ pé gbogbo àwọn tí wọ́n ti gba ìyọ̀nda láti ọ̀dọ̀ ìjọba gbọdọ̀ ní sùúrù, kò séyìíkéyìí nínú wọn tó gbọdọ̀ ṣílẹ̀kùn iléeṣẹ́ rẹ̀ títí dìgbà tíjọba fi máa fòntẹ̀ lù ú pé kí wọ́n bẹ̀rẹ̀ iṣẹ́ ní pẹrẹu, èyí sì wà níkàáwọ́ gómìnà láti ṣe.
Ayọ̀ abara bíntín!
Olorì Tìmì tìlúú Ẹdẹ bí ìbejì làntì-lanti
Ìró ayọ̀ ń sọ láàfin ọba Tìmì tìlúu Ẹdẹ lọ́wọ́ yìí, Olorì Aiṣat Yétúndé, ìyàwó Ọba Minirudeen Adéṣọlá Lawal níròyìn gbé é lọ́ọ̀sán Sátidé pé ó ti bí ìbejì.
Ọjọ́ Sátidé la gbọ́ pé Olorì náà bí ìbejì.
Ọ̀kan nínú àwọn olorì Aláàfin Ọ̀yọ́, ló gbé ìròyìn náà sórí ẹ̀rọ ayélujára.
Òkìkí àtàwọn àbúrò ẹ̀ lu sikíọ́rítì pa lọ́jọ́ ọdún kérésì
Ọwọ́ àwọn ọlọ́pàá ìpínlẹ̀ Ògùn ti tẹ àwọn ọmọ ìyá mẹ́ta tí wọ́n gbìmọ̀ pa òṣìṣẹ́ aláàbò So Safe níìpínlẹ̀ náà.
Orúkọ àwọn ọmọ ìyá kan náà ni Òkìkí Múléró, ẹni ọdún mẹ́tàlélógún, Micheal Múléró, ọdún mọ́kànlélógún, àti Joseph Múléró, ọdún mẹ́tàdínlógún.
Agbègbè Aṣérò ni Abẹ́òkúta nìṣẹ̀lẹ̀ náà ti wáyé lọ́jọ́ àìsùn ọdún kérésìmesì.
Nínú àtẹ̀jáde tí agbẹnusọ iléeṣẹ́ ọlọ́pàá fi tó Àṣejèrè létí, Abímbọ́lá Oyèyẹmí sọ pé ọlọ́kadà ni Òkìkí, bẹ́ẹ̀ ló sì gbé ju ẹ̀ro kan lọ sórí ọ̀kadà rẹ̀, ṣùgbọ́n òfin ibi tó ń lọ ni pé kò gbọdọ̀ gbé ju èèyàn kan lọ.
N ni sikíọ́rítì kò bá jẹ́ kó wọlé.
Èyí ló mú inú bí ọmọkùnrin náà, ló bá ránṣẹ́ pe àwọn àbúrò rẹ̀, Micheal àti Joseph, wọ́n sì bẹ̀rẹ̀ sí í lu ẹ̀ṣọ́ aláàbò tí wọ́n gbà sí àdúgbò náà, kódà igi ni wọ́n fi lù ú pa.
Lójúẹsẹ̀ lọmọkùnrin ẹ̀ṣọ́ aláàbò So Safe yìí ṣubú lulẹ̀.
Ọjọ́ ọdún kérésì gan an ló gbẹ́mìí mì lọ́sibítù tí wọ́n gbé e lọ.
Wọ́n ti taari àwọn ọmọ ìyá mẹ́tẹ̀ẹ̀ta sọ́dọ̀ àwọn ọ̀tẹlẹ̀múyẹ́ láti tẹ̀ síwájú pẹ̀lú ìwádìí kó tóo di pé wọ́n gbé wọn lọ síléẹjọ́, ṣùgbọ́n òkú ọmọkùnrin ẹ̀ṣọ́ aláàbò ọ̀hún wà ní mọ́ṣúárì.
Iléeṣẹ́ SIFAX yọ̀nda Àádóje mílíọ̀nù láti gbógun ti àrùn Kòrónà
Sam Akínròlé
Iléeṣẹ́ SIFAX ti ṣètò owó tíye rẹ̀ tó mílíọ̀nù lọ́nà Àádóje náírà, ìyẹn N130 million, láti gbógun ti àjàkálẹ̀ àrùn nnì tó gbilẹ̀ káàkiri àgbáyé, èyí tí a mọ̀ sí Kòrónà, táwọn olóyìnbó ń pè ní COVID 19.
Àwọn ohun èèlò táwọn elétò ìlera ń iléeṣẹ́ Nigerian Ports Authority, ìyẹn iléeṣẹ́ tó ń ṣàkóso àwọn ọjà tó ń gba orí omi wọlé sílẹ̀ wa.
Ibraheem Olúgbadé, tíí ṣe alákòóso iléeṣẹ́ SIFAX ló yọ̀nda àwọn ohun èèlò náà.
Nínú ọ̀rọ̀ tiẹ̀, Àlàájì Abubakar Umar Ali, tó jẹ́ ọ̀gá níléeṣẹ́ NPA, tó wà ní Tin Can Island, l’Ékòó dúpẹ́ lọ́wọ́ iléeṣẹ́ SIFAX fún ìnawósí ọ̀hún, bẹ́ẹ̀ ló sì ṣèlérí pé àwọn yóò lo ohun èèlò náà bó ti tọ́ àti bó ti yẹ.
Ọ̀mọ̀wé Taiwo Afọlábí (MON), ni olùdásílẹ̀ iléeṣẹ́ SIFAX, àwọn náà tún ni aṣojú ìjọba ilẹ̀ Nàíjíríà sílẹ̀ Djibouti.
Ọ̀gá àgbà pátápátá fún iléeṣẹ́ SIFAX, Adékúnlé Oyinloyè sọ pé kí àwọn ọrọ̀ ajé tóó lè borí ooru tí àrùn yìí mú wá, ó di dandan káwọn oníléeṣẹ́ wá bí wọ́n á ti tẹ́wọ́ gba ìyípadà lẹ́nu iṣẹ́ tí wọ́n yàn láàyò.
Nígbà tó ń ṣàgbeyèwó ipa tí àrùn yìí ti kó lórí ọrọ̀ ajé ilẹ̀ wa, Ọ̀gbẹ́ni Adékúnlé Oyinloyè, sọ diẹ̀ nínú àwọn ìpèníjà tí wọ́n ń kojú gẹ́gẹ́ bìí iléeṣẹ́.
Ó ní lára àwọn ìpèníjà náà ni bí ọjà ṣe le dé ibi tó yẹ kó lọ lọ́dọ̀ àwọn oníbáárà, bí nǹkan ṣe gbówó lórí, àìlówó lọ́wọ́ fún àwọn oníbàárà láti ra ọjà tí wọ́n fẹ́ẹ́ rà àti bí ọrọ̀ ajé àwọn olókoòwò kéèkèké ṣe ń dẹnukọlẹ̀.
Alàgbà Oyinloyè wá rọ àwọn oníléeṣẹ́ kí wọ̀n má ṣe rẹ̀wẹ̀sì, ṣùgbọ́n kí wọ́n tẹjúmọ́ ibi tí wọ́n ń lọ nítorí àṣeyọrí tí wọ́n ń lépa.
Oyinloyè dúpẹ́ lọ́wọ́ gbogbo àwọn tí wọ́n yọ̀nda ara wọn láti gbógun ti àrùn náà, pàápàá àwọn elétò ìlera bíi dókítà, nọ́ọ̀sì àti bẹ́ẹ̀ bẹ́ẹ̀ lọ.
Sanwó-Olú yọ̀nda bílíọ̀nù kan náírà fáwọn òṣèré àti elétò ìgbafẹ́
Gómìnà Babájídé Sanwó-Olú ti yọ̀nda owó tíye rẹ̀ tó bílíọ̀nù kan náírà, (N1 billion) fún àwọn tó wà lẹ́ka ètò ìgbafẹ́, òtẹ́ẹ̀lì àti iṣẹ́ amúlùúdùn.
Owó ọ̀hún ni wọ́n fẹ́ẹ́ fi rán àwọn oníléeṣẹ́ náà lọ́wọ́ kí ètò ọrọ̀ ajé wọn tó dẹnukọlẹ̀ nítorí àrùn Kòrónà, le tètè dìde padà.
Kọmíṣánnà tó ń bójútó ètò ìgbafẹ́ àti ọ̀rọ̀ àṣà níìpínlẹ̀ náà, Arábìnrin Uzamat Akínbilé-Yusuf ló sọ̀rọ̀ yìí di mímọ̀ nígbà tó ń bá àwọn oníròyìn sọ̀rọ̀ l’Ọ́jọ́rú, Wẹ́sde òní.
Bẹ́ẹ́ ò bá gbàgbé, nínú ìpàdé kan tó wáyé pẹ̀lú àwọn olókoòwò tó wà l’Ékòó lọ́sẹ̀ tó kọjá yìí ni gómìnà ti ṣèlérí láti yọ̀nda owó ọ̀hún fún gbogbo àwọn iléeṣẹ́ tó wà lẹ́ka ètò ìgbafẹ́, àwọn olótẹ́ẹ̀lì, àtàwọn tó ń ṣiṣẹ́ amúlùúdùn, tí wọ́n ń ṣiṣẹ́ àríyá.
Iléeṣẹ́ tó ń bójútó ètò ọrọ̀ ajé níìpínlẹ̀ Èkó ló ṣagbátẹrù ìpàdé ọ̀hún níléèjọba lọ́sẹ̀ tó kọjá.
Akínbilé-Yusuf ṣàlàyé pé inù òun dún láti kéde rẹ̀ pé Gómìnà Sanwó-Olú ti fọwọ́ sí ìyọ̀nda bílíọ̀nù kan náírà, gẹ́gẹ́ bíi owó ìrànwọ́ fún àwọn olókoòwò náà.
Èyí ni yóò mu kí ọrọ̀ ajé wọn tó ti dẹnukọlẹ̀ nípasẹ̀ àrùn Kòrónà tètè dìde sókè.
Obìnrin náà ni, láìpẹ́ yìí ni gómìnà gbé ìgbìmọ̀ kan dìde láti gbé yẹ̀wò ipa tí àrùn Kòrónà kó lórí àwọn iléeṣẹ́ tó wà lẹ́ka náà.
Ó ní, ìdí tí gómìnà fi gbé ìgbìmọ̀ náà kalẹ̀ ni láti ran àwọn tó ń ṣiṣẹ́ lẹ́ka náà lọ́wọ́ pẹ̀lú owó, kí wọ́n le da irú owó bẹ́ẹ̀ lórí okoòwò wọn.
Ó ní, èyí ni yóò mú kíṣẹ́ wọn le tẹ̀ síwájú, tí wọn ò fi ní í lé àwọn òṣìṣẹ́ wọn dànù.
Kọmíṣánnà tún ní, iléeṣẹ́ òun yóò ṣiṣẹ́ pọ̀ pẹ̀lú àjọ tó ń yánilówóṣòwò l’Ékòó, ìyẹn Lagos State Employment Trust Fund, LSETF, láti fún àwọn tó bá nífẹ̀ẹ́ sírú owò bẹ́ẹ̀, àti pé owó péréte nìjọba máa gbà padà gẹ́gẹ́ bíi èlé.
Ṣùgbọ́n o, kìk̀ì àwọn ọmọ ẹgbẹ́ tó bá forúkọsílẹ̀ níkan ló máa lánfààní àti rí irú owó bẹ́ẹ̀ gbà lọ́wọ́ ìjọba.
Gbogbo àwọn tó bá kùnà láti fi orúkọ wọn sílẹ̀ lọ́dọ̀ ìjọba níjọba máa fọwọ́ òfin mú.
Gbajúmọ̀ òṣèré titátá nnì, Abilékọ Jọkẹ́ Silva tí wọ́n fi ṣe alága ìgbìmọ̀ náà dúpẹ́ lọ́wọ́ ìjọba Sanwó-Olú fún bó ti gbà á lérò láti ran àwọn òṣèré àtàwọn tó wà lẹ́ka tó so mọ́ ọn lọ́wọ́.
Bákan náà ló tún mẹ́nubà á pé kìkì àwọn tí kò lágbára nínú àwọn ọmọ ẹgbẹ́ ni gómìnà fọwọ́ sí i pé kí wọ́n jẹ ànfààní owó ìrànwọ́ náà.
Bẹ́ẹ́ ò bá gbàgbé, láìpẹ́ yìí ni Àṣejèrè gbé e sétí gbogbo aráyé pé Gómìnà Sanwó-Olú ti ṣetán àti rán àwọn olókoòwò kéèkèké lọ́wọ́.
Ẹnu ni Gani Adams ni, Ọlọ́run ló gbé Sunday Ìgbòho dìde – Rasak Arógundádé
Lójúmọ́ tó mọ́ lónì ín, kò sẹ́ni tí kò mọ ọkùnrin ajìjàgbara nínú ẹgbẹ́ OPC, tí wọ́n ń pè ní Rasak Arógundádé, tọ́pọ̀ mọ̀ sí Saddam, ẹ̀yin Gani Adams, tó ti di Ààrẹ ọ̀nà Kankàfò ló wà tẹ́lẹ̀, kó tó di pé ó pínyà pẹ̀lú ọkùnrin náà, tó sì jẹ́ ààrẹ̀ fẹ́gbẹ́ OPC New Era.
Láìpẹ́ yìí ló gba oníròyìn wá, JOHNSON AKÍNPẸ̀LÚ, lalèjó ní ọ́fíìsì ẹ̀, níbi tó ti sọ ìdí tó fi wà lẹ́yìn Sunday Ìgbòho àtàwọn nǹkan tó dá wàhálà sílẹ̀ láàarin òun àti Gani Adams.
Ohun tó bá wa sọ rèé.
Ipa tẹ́gbẹ́ OPC kó lórí wàhála ti Fúlàní da sílẹ̀ nílẹ̀ Yorùbá
À tI kópa oríṣìríṣi,bi ẹ kò bá gbàgbé, kó tó di pé Fúlàní bẹ̀rẹ̀ sí níí pawọ́n nipákupà, kó tó di pé wọ́n bẹ̀rẹ̀ sí níì jí èèyàn gbé, ni àwá OPC tí ń pariwo tipẹ́tipẹ́, la ti ń sọ ìgbésẹ̀ táwọn èèyàn yìí ń gbé láti ṣe nílẹ̀ Yorùbá.
Bí mi ò bá ní ṣe àṣìṣe láti ọ́dún 1999, ni a ti ń pariwo.
Ṣùgbọ́n kò yé ọ̀pọ̀ àwọn èèyàn, ohun tí wọ́n ń rò ni pé OPC, a fẹ́ẹ́ dá ẹlẹ́yàmẹ̀yà sílẹ̀, wọ́n ni à mọ́n ọ̀n mọ̀ fẹ́ẹ́ dá ogun sílẹ̀ ni.
Bí ẹ bá wá wo ǹnkan tó ń ṣẹlẹ̀ lákòókó yìí, ariwo táa ń pa láti bí ogún ọdún ṣẹ̀ṣẹ̀ wá ń yé àwọn ọmọ Yorùbá ni.
Lára ìyà táa jẹ nígbà náà lọ̀hún ní ti Ààrẹ wà nígbà náà, Olúṣẹ́gun Ọbásanjọ́, tó sọ pé OPC fẹ́ẹ́ má da ijá ẹlẹ́yàmẹ̀yà sílẹ̀.
A fẹ́ máa dàlúrú, ìgbà náa ló fi ní adàlúrú ni wá, ní wọ̀n fi pàṣẹ nígbà náà lọ́hùn pé ibikíbi tí wọ́n bá ti rí ẁa, ki ́wọ́n máà pa wá.
Àìmọye ọmọ wa ni wọ́n kó lọ sí ọgbà ẹ̀wọ̀n, àìmọye ni wọ́n pa dànù nígbà náà lọ́hùn ún.
Inú mi wá dùn lónìí pé Bàbá fúnra ẹ̀ ri pé gbogbo ọ̀rọ̀ tí OPC ń sọ nígbà náà lọ́hùn ún, òótọ́ ni.
Ìdí nìyìí táwa OPC ṣe sùn sẹ́gbẹ̀ẹ́ kan náà pé kinní yìí, máa yé ọ̀pọ̀ àwọn èèyàn.
Yorùbá máa ń sọ pé òpònú èèyàn ló ń gbèjà ìlú, nítorí nígbà táa fẹ́ẹ́ ma gbèjà ìlú nígbà náà, wọ́n mú wa gẹ́gẹ́ bí òpònú.
Ẹ̀yìn Sunday Ìgbòho ni mo wà lórí ìjàǹgbara láti bọ́ lọ́wọ́ àwọn Fúlàní
Gẹ́gẹ́ bí ìgbésẹ̀ tí Sunday Ìgbòho wá gbé báyìí, inú mi dùn púpọ̀.
Ṣé ẹ ri ìgbàgbé ló ṣe àwa kan, kìí ṣe gbogbo Ààfá ló máa tàn kálẹ̀ Islam, kìí ṣe gbogbo pásítọ̀ náà ló máa tàn kálẹ̀ krìstẹ́ẹ́ni.
Ọ̀pọ̀ àwa táa jẹ́ ajìjàgbara la máa tan ilẹ̀ Yorùbá tán, Sunday Ìgbòho, kìí ṣe kò sí nínú ajìjàgbara, oníṣòwò ńlá ni.
Ṣùgbọ́n Ọlọ́run ti wá sọ pé ìtara agídí tó ní, tó tún wá jẹ́ ọmọ Yorùbá àtàtà, ilà ló wà lẹ́ẹ̀kẹ́ ẹ̀ yẹn, irú èmi tí mo jókòó, mi ò kọlà sí ẹ̀ẹ̀kẹ́.
Wọ́n le máa béèrè pé ọmọ ìlú wo ni mí, kò sẹ́ni tó le béèrè pé ọmọ ìlú bo ni Sunday Ìgbòho.
Ilà Ọ̀yọ́ ló wà lójú ẹ̀.
A ò rántí pé ìgbà tí ìjà Àfònjá yóò bẹ̀rẹ̀ nígbà náà, Ìgbòho ló ti bẹ̀rẹ̀ Sunday yìí ló wá tún jẹ́ ọmọ Ìgbòho.
Àánú ṣe mí bíjọba kan bá sọ pé àwọn fẹ́ẹ́ kojú ẹ, àwọn aláalẹ̀ ló gbé Ìgbòho dìde o, àwọn ogun tí bàba bàbá ẹ̀ jà kù, ni wọ́n tún fẹ́ẹ́ tara ẹ̀ ja báyìí o.
Ohun tó ń gbénú Sunday Ìgbòho, ó ju nǹkan táwọn kan le fojúdi lọ, ó ju nǹkan tí Ààrẹ ọ̀nà Kankàfò lè fojú tẹ́mbẹ́lú.
Kí Ààrẹ ya lọ jókòó ara ẹ̀ jẹ́, kó gbà fún Ọlọ́run pé olùgbàlà Yorùbá ló dé yìí.
Kí ó gbà fún Ọlọ́run pé ẹni tí Ọlọ́run bá ti yàn, ó ti yàn án ni, ibi tí Ọlọ́run sọ pé ó fẹ́ẹ́ bá iṣẹ́ tiẹ̀ dé ló ti ba dé yẹn.
Àìgbọràn ló ń dàá láàmú, kò sì ní àròjinlẹ̀.
Ẹnìkan kìí jẹ́ àwádé, gbogbo èèyàn ló ń jẹ́ jàn án mọ̀, tó bá sọ pe ó ti rẹ̀ ẹ́, ẹlòmíí ìn á tẹ́wọ́gbàá, nígbà tó rẹ Mósè nínú Bíbélì Jóṣúà ló tẹ́wọ́ gbàá.
Ìgbàgbọ́ mi ni pé gbogbo àwa táa jẹ́ ajìjàgbara, a gbọdọ̀ fọwọ́sowọ́pọ̀ pẹ̀lú Sunday Ìgbòho, Ó ṣáájú ni, àwa náà ní láti tẹ̀le, ẹnìkan sọ pé wọ́n ní Ààrẹ ní Sunday ìgbòho ń pariwo ó ń ṣe làùlàù, ní tèmi, ọ̀nà tó fẹ́ẹ́ gbà ṣe ajìjàgbara tiẹ̀ nìyẹn.
Ohun táa ń fẹ́ẹ́ ni pé kí Yorùbá ti bọ́ kúrò lóko ìnira.
Kí nǹkan tó wáyé lọ́dún 1816, láyé Àfọ̀já àti Álímì, kó máà tún ṣẹlẹ̀.
Bí ẹ̀yin náà bá wòó, gbogbo ilẹ̀ Ì̀bàràpá, àwọn Fúlàní ló ń pàṣẹ níbẹ̀.
Mo gbọ́ pé nígbà tí wọ́n jí Ọmọọba Igàngàn, wọ́n ní Ṣéríkí ló jẹ́ alárinà tó dúnàádúrà láàrin ọba náà àtàwọn tó jí ọmọ náà gbé.
Bí wọn ò bá sọ́ra ọjọ́ kan ní wọn yóò pa ọba ìlú náà, tí wọn yóò yan Ṣéríkí.
Gbogbo nǹkan tí Sunday ń ṣe, ni mo sàtìlẹyìn ẹ̀, nítorí ẹ̀ ni mo ṣe sọ fáwọn ọmọ mìi tó wà ní agbègbè náà pé kí wọ́n tú jáde, kí wọ́n ṣàtìlẹyìn fún un, bó bá sì jẹ́ ògùn, kí wọn máa jà nìsó.
Bí a kò bá sọ́ra Ìmúrasílẹ̀ ogun leléyìí oo
Gẹ́gẹ́ bí àsọtẹ́lẹ̀ àwọn tó ráyé, tó rí ọ̀run, wọ́n sọ pé kò sí nǹkan tó ń jẹ́ Nigeria nígbà tó bá fi di ọdún 2023, wọ́n sì sọ pé Buhari ló máa jẹ ààrẹ tó gbẹ̀yìn, ó ṣeé ṣe kó jẹ́ pé nǹkan tó ń ṣẹlẹ̀ nìyẹn.
Ẹ jẹ́ kí á máa múrasílẹ̀, nítorí Ọlọ́run ọba kìí ṣe ọba alábòsí, nígbà tí Álímì gba àkóso Ìlọrin lọ́dún 1816, gbogbo èròńgbà wọn láti gba àkóso gbogbo ilẹ̀ Yorùbá, àwọn aláálẹ̀ tí wọn kò gbà fún nígbà náà, wọn kò níí gbà fún lọ́tẹ̀ yìí.
Ṣebí Yorùbá wà ní North ọjọ́ wo lẹ gbọ́ pé wọ́n dá wàhálà sílẹ̀ níbẹ̀, ó ṣe wá jẹ́ àwọn gan an ni wọ́n wá dá wàhálà sílẹ̀ níbi báyìí.
Kí oníkálukú dúró sílùú ẹ̀.
Àwọn tí wọ́n wà lẹ́yìn Sunday Ìgbòho táa sọ̀rọ̀ rárá, gẹ́gẹ́ bí èmi náà, jagunjagun ni wá.
Wọn kò lè ya bí ogun ṣe màá wáyé sílẹ̀ kí n sá sẹ́yìn.
Mo mọ̀ pé ẹ̀ẹ̀kan lọmọkùnrin ń kú, ẹni tó wà nínú mọtò ó ń kú,,ẹni tó wà nínú ilé ẹ̀ náà kú, ámbọ̀sìbọ́sí ẹni tó lákíkanjú lórí àwọn èèyàn ẹ̀.
Ẹni táwa ń retí tẹ́lẹ̀tẹ́lẹ̀ kó ṣáájú wa ìyẹn ààrẹ ọ̀nà kakaǹfò kò ṣeé, wọ́n ní mo ń sọ̀rọ̀ takò ó, báwo ní mo ṣe le sọ̀rọ̀ takòó.
nítòótọ́ bí ewé bá pẹ́ lára ọṣẹ ó dọṣẹ ni.
Bàbá tó bí Bàbá Gàní Adams ilẹ̀ Yorùbá ni wọ́n ti tọ, bàbá tó bí òun náà, ilẹ̀ yìí náà ni wọ́n ti tọ, àwá ní sọ pé kìí ṣe ọmọ Yorùbá mọ́.
Amọ ìgbésẹ̀ tó ń gbé ó fẹ́ẹ́ ma sọ pé ẹ bí òun kìí sọmọ Yorùbá, èmi ò mọ̀ kí wọ́n fèèyàn joyè àwòdì, kó ma le gbé adìẹ.
Akínkanjú nìran ààrẹ ọ̀nà kakaǹfò, kò sì sí nínú ìtàn wọn, wọ́n máa ń jà fitafita fún ìran Yorùbá ni, ó ṣeé ṣe wọ́n máa kú sógun ni, èyí tí Abíọ́lá kú sí, nítorí ìjọba dẹ̀mọ́kíréésì ni, òun laa sì ń jẹ di òní yìí.
Kí ló wá dé tóun joyè ààrẹ tó ń sá fógun, tó ní ti ìgbàlódé lòuń jẹ.
kò bá má ti gboyè yẹn, kí wọ́n gbe fẹ́ni tó tọ́.
Ààrẹ ònà kakaǹfò kìí sọ̀rọ̀ ká kàn jókòó ká pe àwọn oníròyìn jọ, ká máa parọ́ oríṣìíríṣìí.
Ohun tí Yorùbá sọ ni pé ẹ sinmi ariwo tí kò nítumọ̀, ẹ bọ́ sójú ogun kí ẹ jagun, gbogbo àwọn tó yẹ kí wọ́n yi yín ká, ló ti fẹnu bà jẹ́, tó ti fẹnu ṣáátá wọn.
Lọ́jọ́ orí ọ̀pọ̀ wa ló jù ẹ́ lọ, ṣùgbọ́n nígbà tí wọ́n ti fi ẹ́ dí Ààrẹ ọ̀nà kakaǹfò,ó yẹ ko pe gbogbo wa jọ, ká pe gbogbo àwọn àgbààgbà, ká gbàgbé ìkùsínú,, ká kọjú mọ́ nǹkan tó ń ṣẹlẹ̀.
Ẹni bá jẹ́ ọmọ àlè nínú wa, á bógun lọ ni kò níí wálé.
Èèyàn kìí wà nípò òótọ́ kó kú sípò ìkà láíláí.
Kí Gàní sinmi ọ̀tẹ̀, kó sinmi àfèmi, àfèmi, ibi tó bá ti ń sọ pé àfèmi, ẹlòmíì in, á dìde.
Ọlọ́run ló gbé Sunday Ìgbòho dìde, nítorí gbogbo nǹkan táa ń fọgbọ́n ṣe, òun ló kúkú làa mọ́lẹ̀.
Èyí táwọn aṣáájú wa sọ pé kò kan àwọn tí wọ́n pariwo 2023, bóyá àwọn lá kọ́kọ́ máa fi pàrokò sí Buhari.
Káwọn fúnra wọn rántí pé ilé lati ń kó ẹ̀sọ́ ròde, kí wọ́n rántí pé tí wọ́n bá kúrò ní Àbújá, ilé ni wọ́n ń padà bọ̀.
Nígbà tẹ́ẹ̀ bá da nílè báwo lẹ ṣe fẹ́ẹ́ rí ní Aso –Rock.
Ìdí táa fi dá OPC New Era sílẹ̀
Àwọn alágbádá nígbà náà, lákòókò yẹn OPC ko sàtìlẹyìn fún wọn, nítorí a ń ròó pé oko ẹrú náà ni, àwá ròò pé kí ló dé tí wọn kò jẹ́ ká jókòó, kí wọ́n sàtúntò ọ̀rọ̀ Nàíjíríà nígbà náà, kí ọlọ́mú le gbọmú ìyá ẹ̀, ohun táa dúró lé lórí nígbà náà nìyẹn.
Àwá ri pé olórí wa nígbà náà lọ́hùn ún Fredrick Fásheun, wọ́n faramọ́ òṣèlú, wọ́n kò fẹ́ tẹ̀lé ìlànà wa mọ́,ìdí nìyìí ta fi ní kí Gani Adams ṣáájú wa, láti jẹ́ kí Bàbá mọ̀ pé àwa ò fẹ́ nǹkan tí wọ́n ṣe.
Ìdí nìyí táwa kan fi pínyà lẹ́yìn Fásheun.
Gàní Adams ni aláàkóso nígbà náà, ọjọ́ orí kọ́ là ń wò, bo bá ṣe kọ́kọ́ wọnú ẹgbẹ́ sí ni.
A tún ríi pé òun tún súnmọ́ Bàbá ju àwa lọ.
Ó tiẹ̀ sọ pé ẹ̀mí òun kò gbé e, àwa la fi lọ́kànbalẹ̀ pé kò ṣéwu, awà lẹ́yìn ẹ̀.
Nígbà tó di 2015, táa rí ọwọ́ tí Gàní gbé, nítòótọ́ àwọn àgbà Yorùbá pè wá jọ, wọ́n jẹ́ ká mọ̀ pé ọmọ wa ni igbákejì ààrẹ Yẹmí Òṣínbàjò, kí ló dé táa fún un ní oore-ọ̀fẹ́ fún gbogbo nǹkan táa bá bèèrè fún, àwọn yóò fún wa.
Kí ló wá dé tó jẹ́ pé PDP ni Gani Adams máa gbà lọ, àwa ròò pé ẹni tí wọ́n fà kalẹ̀ níbẹ̀, ẹni tó jẹ́ ààrẹ wọn Fúlàní ni, igbákejì ẹ̀ Íbò ni, níbo wá ni Yorùbá fẹ́ẹ́ dúró lé lórí.
Àwọn àgbààgbà ní ká fún Ọ̀ṣínbàjo ní tíkẹ́ẹ̀tì, àwa sọ fún Gàní pé Fúlàní tó ní ká tẹ̀lé, a kò le rí nǹkankan gbà, ló bá sọ pé rárá kò sí nǹkan tó jọọ́, àwa rii pé owó tó ń gbà látọ̀dọ̀ wọn ló dii lójú.
Ara ìdí táwa kan fi píyà nìyẹn, nítorí a ríi pé ó fẹ́ẹ́ tà wá ni.
Nígbà táa fẹ́ẹ́ rí àrídájú ọ̀rọ̀ wa, a ní kí Gàní kó wá sagbátẹrù ìwọ́de ní ọjọ́ kẹrìndínlógún, osù kẹta, ọdún 2015, láti fi sàtìlẹyìn fún ìpínlẹ̀ Èkó.
Awá ríi pé gbogbo ǹnkan táa fẹ́ fi ṣàtìlẹyìn lọ́jọ́ náà ní Gàní Adams bàjẹ́.
Òhun ló fàá táwa kan fi gbé àtẹ̀jáde kan síta pé àwa kò nígbàgbọ́ nínú ẹ̀ mọ́ títí di àkókò yìí.
A tún ti wá lórúkọ táa ń jẹ́ nígbà náà, a tún wá pe àwọn àgbààgbà kí wọ́n pe Gàní Adams sákìíyèsí, kí á má baà jẹ́ ọmọọ̀yá awùsá.
Bóyá ṣeé ṣe tí wọ́n bá bá a sọ̀rọ̀ kó gbọ́rọ̀ sí wọn lẹ́nu.
Gàní ní kí wọ́n fi wá sílẹ̀, a kò ju mélòó kan lọ, tí Jonathan bá ti wọlé gbogbo wa ni wọn yóò kó sátìmọ́lé, àwa náà wá tẹ́wọ́ àdúrà pé ohun tí o fọkàn sí máà jẹ́ kó rí bẹ́ ò, máà jẹ́ kí Jonathan wọlé o.
Ọlórun sì gbà fún wa, ká ní Jonathan lọ wọlé, òun gan an kò ní mọ̀ pé 410 ni Gani Adams, ẹnu ló ń tà fún Yorùbá títí di òní, títí tí Ọlọ́run fi ní àkókò tó, tó fi gbé Sunday Ìgbòho díde.
Yorùbá mélòó ló fún Sunday Ìgbòho lówó, gbogbo èyí tó ń ṣe owó àpò ẹ̀ ló ná.
Ẹ bèèrè lọ́wọ́ ẹ̀ pé owó tó ń gbà, níbo ló ko sí, kí ló fowó náà ṣe.
Gbogbo wa la mọ mílíọ̀nù tó gbà lọ́wọ́ Jonathan, a mọ iṣẹ́ àkànṣe tó gbà, níbo ló ko sí.
Ṣé ó ń retí pé kí Yorùba fóun lówó, kó tó mọ̀ pé ó yẹ kóun jà fún Yorùbá.
Ara nǹkan táa fi dá OPC New Era sílẹ̀ nìyẹn, gbogbo nǹkan tí kò da tí Gani Adams ń ṣe tó ń bà wá lójú jẹ́ làwá ṣe àtúnṣe ẹ̀.
Àwọn iṣẹ́ táa ti ṣe ní OPC New Era
A ti ṣiṣẹ́ tó pọ̀, ní nǹkan bíi oṣù kan sẹ́yìn, èmi fún ara mii mo lọ sí Òkè-Ògùn láti lọ báwọn sọ̀rọ̀, inú mi dùn pé wọn gbọ́rọ̀ sí mi lẹ́nu , mo báwọn OPC tó wà níbẹ̀ sọ̀rọ̀ láti ṣàtìlẹyìn fún Sunday Ìgbòho.
Ara nǹkan tó fi jẹ́ káwọn OPC tú jáde nígbà tó fi lọ sí Igàngàn nìyẹn.
Mo gbọ́ tí wọ́n ní Gàní sọ pé Sunday Ìgbòho kò ní àwọn ọmọ kankan lẹ́yìn, ẹni tí kò bá ní èèyàn a wá láti fi ṣàtìlẹyìn fún un.
Nǹkan tó yẹ káwa ṣe tá ò ṣe, lòun ṣe yẹn, a sì kọ́mọ fún un láti sàtìlẹyìn fún un.
Àyè ṣì wà fún láti fi tún ọmọlúàbí ẹ̀ ṣe kó hùwà bi ojulówó ọmọ Yorùbá.
Ọ̀rọ̀ tó wà nílẹ̀ ti ń di ìtìjú fún Gàní Adams
Ọ̀rọ̀ tó wà nílẹ̀ ti ń di ìtìjú fún wọn, àwọn náà sì ti ń wá ọ̀nà láti ṣe àtúnṣe.
Mo rí àbọ̀ ìpàdé tí wọ́n ṣe, tí wọ́n ní káwọn kan máa tako Sunday, káwọn kan sì máa tako Rasak Arógundádé.
Ààrẹ kò yẹ kó ṣe bẹ́ẹ̀, nígbà témi sọ nípa ẹ̀, ohun tó fàá ló fàá, àwọn nǹkan tó yẹ kí n ti sọ tipẹ́tipẹ́ ni , wọ́n ní tí àkókò ọ̀rọ̀ kò bá tó, èèyàn kìí sọ, mo rò pé nǹkan tó yẹ kó ṣe ni pé kó pe àwọn oníròyìn, kò sọ̀rọ̀ lórí nǹkan tí mo sọ, kó sọ ìran ẹ̀,  bó ṣe ni Arìgìdì.
Nǹkan témi sọ ni pé Ààrẹ ọ̀nà kakaǹfò, Gàní Adams, ìran méjì nìran ẹ̀ tó wà ní Arìgìdì, Bàbá bàbá ẹ̀ tó rìn wá sí Arìgìdì,ọmọ Núpé ni.
ó nílùú tó ń gbé tẹ́lẹ̀, ó ṣe aṣemáṣe wá sílùú náà ni Ẹpènì, ẹ ẹ lọ síbẹ̀, kí ẹ lọ bèèrè ìtàn tí mo ń sọ yìí.
Wọ́n wá le kúrò níbẹ̀, ni ọba Zaki Arìgìdì, ọba àná ni, kìí ṣe ọba ìjẹta, kìí ṣe ìtàn tó jìn rárá, ọba yẹn ló gbàá sí àgbègbè inú àfin ẹ̀, ẹni tó bá sì ń gbé bẹ̀ ẹrú ọba ni.
Òun ló fẹ́ ọmọ ìlú Arìgìdì fún Àdàmú, ni Àdàmú yẹn fi bí Làmídì, Làmídì wá bí Àdàmú.
Kò jù bẹ́ẹ̀ lọ.
Tó bá jẹ́ pé irọ́ ni kó sọ̀rọ̀ síta.
Àwọn àgbààgbà ti ní kí ń sinmi ki ń má sọ̀rọ̀ lórí ẹ̀ mọ́, èmi náà ò sì fẹ́ẹ́ sọ nǹkankan mọ́, nítorí ọ̀rọ́ pọ̀ lórí ẹ̀ rẹpẹtẹ.
Nítorí tóun bá ròò pé òun le ba èèyàn jẹ́, ọmọ Ìsì-Èkìtì ni èmi, mo mọ ìlú Bàbá àti ìyá mi.
Ní Arìgìdì, àjèjì ló ń joyè ọ̀túnba níbẹ̀, ko tún lọ béèrè.
ÀWÒRÁN: Ẹ wo òkú àwọn àgbẹ̀ táwọn Boko Haram dúnbú nílẹ̀ Hausa
Gómìnà ìpínlẹ̀ Borno, Ọ̀jọ̀gbọ́n Babagana Zulum, ti darapọ̀ mọ́ àwọn èèyàn abúlé Zabarmari, níbi tí àwọn jàndùkú afẹ̀míṣòfò tí wọ́n ń pè ní Boko Haram ti pa àwọn àgbẹ̀ márùndínláàádóta lẹ́ẹ̀kan ṣoṣo.
Ìrọ̀lẹ́ Sátidé àná ni ìròyìn gbilẹ̀ káàkiri orílẹ̀-èdè yìí pé àwọn afẹ̀míṣòfò Boko Haram tún gbináya tí wọ́n sì dúnbú àwọn àgbẹ̀ tí wọ́n bá lóko Zabarmari.
Òní ni gómìnà ṣáájú àwọn mọ̀lẹ́bí àti èèyàn ìlú náà láti ṣètò ìsìnkú wọn.
Àwọn èèyàn mẹ́rìnlélógójì tí wọ́n rí òkú wọn ni wọ́n sin, wọ́n kò tí ì gbé àwọn òkú yóòkù lọọ sin, bí a ti ń kọ ìròyìn yìí.
Gómìnà ti bá àwọn mọ̀lẹ́bí àti èèyàn ìlú náà kẹ́dùn.
Níyì wọ gàù!
Àlòkù kọ́ńdọ́ọ̀mù àti pátá obìnrin ni wọ́n bá lọ́wọ́ ẹ̀
Ọwọ́ àwọn ọlọ́pàá ti tẹ ọmọọdún mẹ́rìndínlógún kan, Adéníyì Muhammed lorúkọ rẹ̀, pátá àwọn obìnrin àti àlòkù kọ́ńdọ́ọ̀mù ni wọ́n bá lọ́wọ́ ẹ̀.
Abímbọ́lá Oyèyẹ́mi, agbẹnusọ iléeṣẹ́ ọlọ́pàá níìpínlẹ̀ Ògùn ló fọ̀rọ̀ náà tó Àṣejèrè létí lọ́jọ́ Sátidé.
Ọmọbìnrin kan tórúkẹ rẹ̀ ń jẹ́ Amudalat Ọ̀pálẹ́yẹ, tó ń gbé ní àgbègbè Kánò nílùú Ayétòrò ló fọ̀rọ̀ náà tó àwọn ọlọ́pàá létí pé; ní nǹkan bíi aago mẹ́fà àárọ̀ ọjọ́ kejìdínlógún, oṣù yìí ni Adéníyì yọ́ kẹ́lẹ́kẹ́lẹ́ wọnú yàrá òun, bó ti fẹ́ẹ́ jáde lọ́wọ́ àwọn tẹ̀ ẹ́.
Nínú ìwádìí ni wọ́n ti tún bá àwọn pátá obìnrin pẹ̀lú àlòkù kọ́ńdọ́ọ̀mù lọ́wọ́ rẹ̀, n làwọn ọlọ́pàá bá mú u sípamọ́.
Ó ti jẹ́wọ́ pé lóòótọ́ ni, Níyì lẹ́nìkan ló rán òun láti lọọ wá pátá obìnrin wá.
Àwọn ọlọ́pàá ti ń wá onítọ̀hún báyìí.
Nínú wàhálà June 12 nìyàwó mí bímọ sí – Sanwó-Olú
Gómìnà Babájídé Sanwó́-Olú sọ pé nínú wàhálà June 12 tó wáyé lọ́dún 1994 nìyàwó òun, Dókítà Ìbíjọké Sanwó-Olú bímọ sí.
Ó ní lásìkò táwọn ajìjàgbara ń ja ìjà náà lọ́wọ́ nìyàwó òun bẹ̀rẹ̀ sí í rọbí.
Nínú ètò kan tí wọ́n ṣe láti sàmì ayẹyẹ June 12, èyí tó wáyé lórí ẹ̀rọ ayélujára, tí wọń pè ní ìpàdé pẹ̀lú àwọn ọ̀dọ́ lórí ìjọba dẹ̀mọ́kírésì ni Ọ̀gbẹ́ni Dayọ̀ Israel ṣe atọ́kùn rẹ̀.
Ọ̀pọ̀ àwọn èèyàn ni wọ́n pè láti kópa lórí ètò yìí, bẹ́ẹ̀ ni wọ́n pè àwọn tó lààmìlaaka láti bá àwọn ọ̀dọ́ sọ̀rọ̀ lórí ẹ̀rọ ayélujára náà.
Nígbà tó ń sọ̀rọ̀ tiẹ̀, Sanwó-Olú ní, mánigbàgbé ni June 12 jẹ́ sóun, nítorí bí àwọn ajìjàngbara ṣe ń gbìyànjú láti jà fẹ́tọ̀ọ́ June 12 lásìkò náà lọ́dún 1994, tóun sì wà nínú wọn, àsìkò náà nìyàwó òun ń rọbí lọ́wọ́ láti bí àkọ́bí, táwọn pé orúkọ rẹ̀ ní Moshoodat.
Ó ní ìdí táwọn fi pe orúkọ ọmọ náà ní Moshoodat, ó ní kání ọkùnrin lọmọ náà ni, àwọn ìbá pè é ní Moshood, ṣùgbọ́n torí pé ó jẹ́ obìnrin làwọn ṣe pè é bẹ́ẹ̀.
Ó ní, ìjọba òun ti ṣetán láti dúró ti àwọn aláìlágbára nílùú, ó ní nítorí àwọn tó kù díẹ̀ fún làwọn ṣetán àti dúró fún níìpínlẹ̀ Èkó.
Nítorí àtúnṣe ojú ọ̀nà Mile 12, àwọn ọlọ́jà àti onímọ́tò ṣèpàdé pẹ̀lú ìjọba
Àwọn adarí ọjà ní Mile 12 ti ṣèpàdé pọ̀ pẹ̀lú iléeṣẹ́ tó ń rí sí ọ̀rọ̀ iṣẹ́ òde níìpínlẹ̀ Èkó lórí àtúnṣe iṣẹ́ ojú ọ̀nà Mile 12.
Ìròyìn tó ń tẹ̀ wá lọ́wọ́ fihàn pé, ìjọba ti ṣetán àti bẹ̀rẹ̀ àtúnṣe iṣẹ́ ojú ọ̀nà náà, ọjọ́ Ajé, Mọ́ńdè yìí la sì gbọ́ pé agbaṣẹ́ṣe máa bẹ̀rẹ̀ iṣẹ́ náà.
Lára àwọn tó wà níbi ìpàdé ọ̀hún ni aṣojú ìyálọ́jà Mile 12; Àlàájà Ìyábọ̀ Ahmed, Yèyé Dúpẹ́ Òjó àti adarí ẹgbẹ́ àwọn onímọ́tò.
Nínú àtẹ̀jáde kan tó tẹ Àṣejèrè lọ́wọ́ lálẹ́ ọjọ́ Ẹtì, Fráìde, ìpàdé náà wáyé pẹ̀lú olùgbaninímọ̀ràn fún gómìnà lórí ọ̀rọ̀ iṣẹ́ òde, Arábìnrin Arámídé Adéyọyè.
Obìnrin náà ní ìjọba Gómìnà Babájídé Sanwó-Olú gbé ìgbésẹ̀ náà láti wá ojúùtú sí súnkẹrẹ-fàkẹrẹ táwọn èèyàn ń rí láti Ìkòròdú sí Èkó, pàápàá ní àgbègbè Mile 12.
Bákan náà ló ṣàlàyé pé ètò máa tóó jáde lórí bí àwọn èèyàn yóò ṣe máa gba ojú ọ̀nà náà lójoojúmọ́, lọ́nà tí yóò fi mú kí súnkẹrẹ-fàkẹrẹ dínkù.
Adéyọyè ní, ìjọba ti ṣètò àwọn ọ̀nà mí ìn táwọn onímọ́tò tún le gbà yàtọ̀ sí ojú ọ̀nà Mile 12, láàárọ̀ àti lálẹ́, kì iṣẹ́ náà le tètè parí.
Nígbà tó ń bá oníròyìn wa sọ̀rọ̀, Ìyálọ́jà Mile 12, Àlàájà Ìyabò Ahmed ṣàlàyé pé, ọjọ́ Mọ́ńdè tó ń bọ̀ yìí làwọn máa da òṣìṣẹ́ ọjà sígbooro láti ran àwọn kọngílá lọ́wọ́ lórí lílọ-bíbọ̀ ọkọ̀ lójú ọ̀nà náà.
Bílíọ̀nù mẹ́jọ náírà la tọ́jú nínú owó àwọn òṣìṣẹ́-fẹ̀yìntì – Pọ́nnlé
Owó tíye rẹ̀ lé díẹ̀ ní bílíọ̀nù mẹ́jọ̀ náírà nìjọba ìpínlẹ̀ Èkó ti fi pamọ́, nínú owó tí wọ́n ń san fún àwọn òṣìṣẹ́-fẹ̀yìntì.
Owó ọ̀hun la gbọ́ pé wọ́n ń san fún àwọn òṣìṣẹ́-fẹ̀yìntì tí kò sórúkọ wọn nínú ìwé àkọsílẹ̀ ìjọba.
Kọmíṣánnà tó ń ṣàkóóso ọ̀rọ̀ àwọn òṣìṣẹ́ àti òṣìṣẹ́-fẹ̀yìntì, Arábìnrin Ajíbọ́lá Pọ́nnlé ló sọ̀rọ̀ náà di mímọ̀ lásìkò tó ń bá àwọn oníròyìn sọ̀rọ̀ láti jábọ̀ iṣẹ́ tí ìjọba Gómìnà Babájídé Sanwó-Olú ṣe láàrín ọdún kan.
Obìnrin náà ṣàlàyé pé, ìwádìí tíléeṣẹ́ òun ṣe fihàn pé kò sí orúkọ àwọn òṣìṣẹ́-fẹ̀yìntì kan nínú ìwé àkọsílẹ̀ ìjọba, bẹ́ẹ̀ ìjọba ń sanwó ọ̀hún fún ẹni tí wọn kò rí.
Èyí ló mú kí iléeṣẹ́ náà ṣàyẹ̀wò fún gbogbo àwọn tí wọ́n ń sanwó fún.
Pọ́nnlé tún ní, lẹ́yìn táwọn ṣe àyẹ̀wò náà tán, láàrin oṣù kẹwàá sí oṣù kejìlá ọdún tó kọjá yìí, owó tíye rẹ̀ tó bílíọ̀nù mẹ́jọ làwọ́n fi pamọ́ sí àkáǹtì ìjọba.
Bákan náà ló tún sọ pé owó tíye rẹ̀ tó bílíọ̀nù méjì náírà nìjọba ti san owó ìfẹ̀yìntì fún láàrín oṣù karùn ún ọdún 2019 sí oṣù kẹrin ọdún yìí.
Àwọn mọ̀lẹ́bí bú sẹ́kún níbi ìsìnkú Jákàńdè
Dèjì Jákàńdè, ọ̀kan nínú àwọn ọmọ Olóògbé Àlàájì Lateef Káyọ̀dé Jákàńdè pẹ̀lú ọ̀pọ̀ àwọn mọ̀lẹ́bí tí wọ́n wà níbi ìsìnkú bàbá náà tó wáyé ní Ìkòyí nírọ̀lẹ́ òní, ni wọ́n bú sẹ́kún nígbà tí wọ́n ń gbé bàbá kékeré wọnú kòtò ní itẹ́ òkú tó wà ní Èkó.
Gómìnà Babájídé Sanwó-Olú, pẹ̀lú igbákejì rẹ̀; Ọbáfẹ́mi Hamzat pẹ̀lú àwọn olóṣèlú ńlá ńlá ni wọ́n wà níbi ìsìnkú náà.
Ìmáàmù àgbà ìlú Èko, Sheik Abou Nolla ló ṣètò àdúrà tí wọ́n ṣe níbi ìsìnkú náà, bẹ́ẹ̀ náà ni Olówó Èkó, Ọba Rilwanu Akiolú I, fi ọ̀pá àṣẹ ránṣẹ́, gẹ́gẹ́ bíi àṣẹ ilẹ̀ Yorùbá.
Ní nǹkan bíi aago márùn-ún kọjá ìṣẹ́jú mẹ́tàlélógún ni wọ́n gbé Jákàńdè wọnú kòtò.
Ẹ padà sẹ́nu iṣẹ́ yin, Buhari bá àwọn ọmọ Nàíjíríà sọ̀rọ̀
Ààrẹ Muhammadu Buhari ti sọ fáwọn èèyàn orílẹ̀-èdè yìí pé kí wọ́n padà sẹ́nu iṣẹ́ wọn, nítorí pé ètò ààbò tó péye ti wà fún wọn.
Ó sọ̀rọ̀ yìí lálẹ́ Tọ́sde, nígbà tó ń bá àwọn ọmọ orílẹ̀-èdè Nàíjíríà sọ̀rọ̀ nípa rògbòdìyàn tó ń ṣẹlẹ̀ káàkiri ilẹ̀ Yorùbá àtàwọn apá ibì kan.
Bẹ́ẹ́ ò bá gbàgbé, láti ọjọ́ Sánńdè ní àwọn jàndùkú ti já ìfẹ̀hónú àwọn ọ̀dọ́ tí wọ́n ń ṣèwóde tako àwọn ọlọ́pàá SARS, gbà tí wọ́n sì ń lo ànfààní náà láti ja àwọn èèyàn lólè, tí wọ́n sì tún ń fipá bá àwọn obìnrin sùn.
Èyí ló mú kí àwọn ìjọba ìpínlẹ̀ kan kéde kónílé-ó-gbélé, ṣùgbọ́n síbẹ̀ náà, ṣe làwọn jàndùkú ń lọ káàkiri láti ja àwọn èèyàn lólè, tí wọ́n ń dáná sunlé àti dúkìá ìjọba àtàwọn àti aráàlú.
Ọ̀pọ̀ ló ti rò pé ọ̀rọ̀ Ààrẹ Buhari máa tu àwọn èèyàn lára, bẹ́ẹ̀ ló sì máa mú ìrètí wá, ṣùgbọ́n ọkùnrin náà kò sọ ohun tó pọ̀, ju pé káwọn èèyàn padà sẹ́nu iṣẹ́ wọn, nítorí ètò ààbò ti wà fún wọn.
Bákan náà ló tún ní káwọn ọ̀dọ́ má ṣe rí ìdáhùn tí wọ́n rí gbà gẹ́gẹ́ bí ìwà ojo rárá lórí ọ̀rọ̀ ìgbógun ti ọlọ́pàá SARS, bẹ́ẹ̀ ló sì tún bá àwọn èèyán tí wọ́n pàdánù ẹ̀mi wọn kẹ́dùn, pàápàá àwọn agbófinró.
Àwọn gómìnà fòfin de àwọn Fúlàní daran-daran nílẹ̀ Yorùbá
Àwọn gómìnà ilẹ̀ Yorùbá ti fẹnu kò pé fífi màálù jẹ oko lálẹ́ tàbí lóru ti di èèwọ̀ káàkiri àwọn ìpínlẹ̀ tó wà nílẹ̀ Yorùbá gẹ́gẹ́ bí Arákùnrin Rótìmí Akérédolú ṣe ṣòfin ẹ.
Níbi ìpàdé tí wọ́n ṣe pẹ̀lú ẹgbẹ́ àwọn fúlàní daran-daran nílùù Àkúrẹ́, l’Óǹdó, ni wọ́n sọ̀rọ̀ yìí lánàá.
Alága àwọn gómìnà nílẹ̀ wa, Ọ̀mọ̀wé Káyọ̀dé Fáyẹmí, ló darí ìpàdé náà.
Ó ti wá dèèwọ̀ ní gbogbo ilẹ́ Yorùbá fún àwọn Fúlàní daran daran láti máa da màálù lálẹ́ tàbí lóru.
Bákan náà ni wọ́n ṣòfin pé àwọn Fúlàní darandaran tó bá wà ní ìpínlẹ̀ kọ̀ọ̀kan gbọdọ̀ forúkọ sílẹ̀ lọ́dọ̀ ìjọba ìpínlẹ̀ tí wọ́n bá wá.
Yàtọ̀ sí èyí, wọ́n tún fòfin de àwọn Fúlàní daran daran yìí pé wọn kò gbọdọ̀ máa lo àwọn ọmọ kéèkèké tí wọn kò tí ì dàgbà láti máa da ẹran kiri.
Ó́ sì di èèwọ̀ fún ẹnikẹ́ni nínú àwọn daran daran yìí láti wọ igbó ọba lọ́nà tí kò bá òfin mu.
Nínú ìpàdé náà ni wón tún ti fẹnukò pé kò ní í sí ààyè fún àwọn àwọn Fúlàní daran daran láti máa da ẹran káàkiri ibi tó bá wù wọ́n, nítorí ìgbésẹ̀ bẹ́ẹ̀ le dá wàhálà sílẹ̀ láàrin àwọn àti àwọn àgbẹ̀.
Lára ohun tí wọ́n tún fẹnu kò lé lórí ni mímú ètò ààbò dan-in-dan-in nípa lílo àwọn ọ̀nà mí-ìn fún ètò ààbò láti ran ìjọba lọ́wọ́.
Gómìnà Káyòdé Fáyẹmí tí ìpínlẹ̀ Èkìtì sọ pé kò sí ẹnikẹ́ni tó lé àwọn daran daran yìí, nítorí ọ̀pọ̀ wọn ló ti pẹ́ nílẹ̀ Yorùbá dáadáa, àwọn tó ń jẹ kiri inú igbó tó ń hu ìwà ọ̀daràn ni àwọn kò fẹ́ nílùú mọ́.
ÀWÒRÁN: Sanwó-Olú bá àwọn tó ń ṣèwọ́de #ENDSARS sọ̀rọ̀
Buhari ṣọjọ́ọ̀bí ní Daura, Tinúbú àtàwọn èèyàn ńlá kan sáárá sí i
Aṣíwájú Bọ́lá Tinúbú, aṣáájú ẹgbẹ́ òṣèlu APC nílẹ̀ wa ti ránṣẹ́ ìkíni sí Ààrẹ Muhamaadu Buhari, fún ti ayẹyẹ ọjọ́ọ̀bí ọdún kejìdínlọ́gọ̀rùń,78, tí ọkùnrin náà pè.
Ìlú Daura níìpínlẹ̀ Katsina ní Buhari wà báyìí, ibẹ̀ ló ti lọọ ṣe ìsinmi ránpẹ́, ibẹ̀ náà ni ayẹyẹ ọ̀hún ti bá a, ibẹ̀ ló sì ti ń gba ìkíni táwọn èèyàn fi ránṣẹ́ sí i.
Lára àwọn tó ti ránṣẹ́ ìkíni ọ̀hún ní Tinúbú.
Nínú ìkíni tó fi ránṣẹ́ ló ti sọ pé èrò tó daa ni Buhari ní f’órílẹ̀-èdè Nàíjíríà, ó ní; òun gbà pé ohun tí (Ààrẹ)ní lọ́kàn ni láti gbé orílẹ̀-èdè yìí lọ́ síbi gíga, òuń sì ṣetán àtìlẹyìn fún un.
Bákan náà ní Ààrẹ Goodluck Jonathan náà kí ààrẹ kú oríire fún ti ọjọ́ọ̀bí náà.
Fẹ́mi Adéṣínà, tó jẹ́ ọmọọṣẹ́ Ààrẹ náà ti ránṣẹ́ ìkíni sí i, bẹ́ẹ̀ ló sì tún sọ ọ̀pọ̀ nǹkan táwọn èèyàn kò mọ̀ nípa Ààrẹ Buhari.
Ìwé tí mó kà ló gbé iṣẹ́ Ìyálájé Records dé ibi tó dé lónìí – Ọmọ Ìyálájé Records
Arábìnrin Adéyẹmí Ọpẹ́yẹmí ni ọmọ Ìyálájé Records, tí wọn ń ta kásẹ́ẹ̀tì lọ́jà Oṣòdì, l’Ékòó.
Iléeṣẹ́ yìí ló ń ta gbogbo àwọn àwo-orin Wasiu, Màláíkà àti bẹ́ẹ̀ bẹ́ẹ̀ lọ.
Iléeṣẹ́ náà sì tún jẹ́ ọ̀kan lára àwọn iléeṣẹ́ tó jáde lára Iléeṣẹ́ Babalájé Records.
Arábìnrin Adéyemí jẹ́ ọ̀kan lára àwọn ọmọ màmá tí wọ́n gbàṣẹ náà lọ́wọ́ màmá, kó tiẹ̀ tóó di pé Màmá yìí tí wọ́n jẹ Ìyálọ́jà ọjà Mọyọ̀sọ́rẹ tí wọ́n sì tún jẹ́ olorì kábíyèsí Olúbàdàn tìlúu Ìbàdàn jáde láyé.
Wọ́n ti bá SINMISÓLÁ ÀJÀDÍ sọ̀rọ̀ nípa bí wọ́n ṣe ń ṣiṣẹ́ náà àti iṣẹ́ tí ìwé ṣe nínú iṣẹ́ ọjà kásẹ́ẹ̀tì.
Ẹ ka ohun tí wọ́n sọ.
Kí lorúko yín?
Orúkọ mìi ni Adéyẹmí Ọpẹ́yẹmí, ọmọ Ìyálájé Records l’Óṣòdì.
Ìgbà wo lẹ bẹ̀rẹ̀ iṣẹ́ yìí?
Ìgbà tí mo parí iṣẹ́ àgùnbánirọ̀ ni mo darapọ̀ mọ́ wọn láti máa bá wọn ṣiṣẹ́, àwọn ẹ̀gbọ́n mí ló ń bá wọn tajà tẹ́lẹ̀, ṣùgbọ́n èmi wà níléèwé, lẹ́yìn tí mo ṣetán ni mo sin ìjọba, ṣùgbọ́n nígbà tí mo dé, ni mo darapọ̀ mọ́ wọn níbi, tí mo ń bá wọn tajà.
Kí làwọn ìyàtọ̀ tó dé bá iṣẹ́ ọ̀hún nígbà tí ẹ bẹ̀rẹ̀ sí i bá wọn ṣe é?
Kó tóo di pé èmi gbaṣẹ́ yẹn, àwọn tó ń ta ẹyọ ní màmá mi àtàwọn ẹ̀gbọ́n mí máa ń tà á fún, ṣùgbọ́n nígbà témi bẹ̀rẹ̀, àwọn tó ń ta wholesale lèmi ń tà á fún lódidi, mi ò ta ẹyọ, nítorí ẹyọ yẹn máa ń dá gbèsè sílẹ̀.
Àwọn kásẹ́ẹ̀tì orin woo lẹ̀ ń tà?
A máa ń ta Tataló Àlàmú, Màláíkà, Wàsíù àti bẹ́ẹ̀ bẹ́ẹ̀ lọ, ọ̀pọ̀ orin wọn tó jẹ́ ti Fújì la máa ń tà.
Gbogbo àwọn orin ayé àtijọ́ tí Babalájé ń kó jáde la ń tà lọ́dọ̀ wa níbí.
Èwo ló ń tà jù nínú gbogbo wọn?
Kò sí èyí tí kò yá nínú gbogbo àwọn orin àtijọ́ táa máa ń tà, gbogbo ẹ̀ pátá ló máa ń yá, àti Màláíkà àti ti Wàsíù; gbogbo ẹ̀ ló máa ń yá.
Example tí Màláíkà táa tà láìpẹ́ yìí ló yá jù.
Kí ló gbé yín dédìí iṣẹ́ yìí gan-an?
Nígbà tí mo ti wà níléèwé girama, táa wà ní Ìdúmọ̀tà ni màmá ti máa ń rán mi lọ sọ́dọ̀ Báyọ̀wá, wọ́n á fowó rán mi lọ sọ́dọ̀ Báyọ̀wá, ìgbà yẹn ni mo ti fẹ́ràn àti máa ṣiṣẹ́ ọjà, ìgbà yẹn ni mo ti sọ pé mi ò ní ṣiṣẹ́ ọ́fíìsì.
Kí ló mú yín rò ó pé irú ọgbọ́n tí ẹ ń lò fi tajà yẹn ló yẹ kí ẹ lò, yàtọ̀ sí bí àwọn òbi àti ẹ̀gbọ́n yín ṣe ń ṣe é tẹ́lẹ̀?
Nígbà tí mo bẹ̀rẹ̀ iṣẹ́ yẹn, mo rò ó pé ọ̀nà wo ni mo lè gbà láti mú kíṣẹ́ yìí tẹ̀ síwájú, tó sì máa yàtọ̀ sí bí àwọn òbí mi ṣe ń ṣe é tẹ́lẹ̀, nítorí odidi ọdún méjì ni wọ́n fi ti ṣọ́ọ̀bù yìí pa, nítorí àwọn oníbàárà tó ń jẹ wọ́n lówó.
Èmi ò fẹ́ẹ́ ṣiṣẹ́ tí wọn á máa jẹ mí lówo.
Mo wá rántí ẹ̀kọ́ kan tí mo kọ́ níléèwé gíga tí mo lọ, èyí ni wọ́n pè ní Enterprenuership lédè òyìnbó.
Ẹ̀kọ́ yìí la ti ń kọ́ bi a ṣe le bẹ̀rẹ̀ iṣẹ́ àti bí a ṣe le ṣàṣeyọrí lẹ́nu iṣẹ́ náà.
Ibi tí mo ti rí àṣírí ohun tí mo ń ṣe lọ́wọ́ tó sì mú mi gbé iṣẹ́ Ìyálájé records lọ síwájú nìyẹn.
Ẹní bá fẹ́ẹ́ bẹ̀rẹ̀ iṣẹ́ yìí ńkọ́, ọ̀nà wo ló máa tọ̀?
A lẹ́gbẹ́.
Ẹni bá fẹ́ẹ́ darapọ̀ mọ́ wa máa lẹ́gbẹ́ tó máa darapọ̀, ó sì níye tí wọ́n fí ń darapọ̀ mọ́ ẹgbẹ́, bẹ́ẹ̀ la tún máa wo ibi tó ti fẹ́ẹ́ tà á bóyá ó tọ́ àbí kò tọ́.
Báwo lọjà báyìí o, pàápàá pẹ̀lú bí nǹkan ṣe ń lọ nílùú?
Nǹkan tó ń ṣẹlẹ̀ nílùú níìsín kò fi bẹ́ẹ̀ ṣẹnuure fún ọjà yìí.
À ti pé bí a ṣe ta ọjà àwọn òṣèré tó ti wà tipẹ́ yàtọ̀ sí bí a ṣe ń ṣe pẹ̀lú àwọn tó ṣẹ̀ṣẹ̀ ń dìde, a kìí ṣe ọjà àwọn yẹn púpọ̀ síta.
Ọjà táa ma tà fún ẹni tó ṣẹ̀ṣẹ̀ bẹ̀rẹ̀ yàtọ̀ sí tàwọn tó ti wà lẹ́nu iṣẹ́ orin tipẹ́.
Kí làwọn ìrírí yín?
Lóòótọ́ wọ́n bí mi sẹ́nu iṣẹ́ yìí ni, ṣùgbọ́n àwọn ẹ̀gbọ́n mí ló ní ìrírí dáadáa.
Ìgbà mí a máa ṣe ọjà ṣùgbọ́n ọjà kò ní yá, oríṣìí àwọn nǹkan tí èèyàn kò lérò ló máa ń ṣẹlẹ̀, ṣùgbọ́n ẹni tó jẹ́ olórí iléeṣẹ́ Babalájé ni Prince Mustapaha, àwọn ni Máníjà Babalájé táa ń gba ọjà lọ́wọ́ wọn.
Èmi ni mo wà ní ọjà Oṣòdì, àwọn mẹ́rin ni mo ń kó ọjà fún, lára wọn ni Ògo Olúwa Kìí tán, àtàwọn mẹ́ta mí ìn.
Àwọn mẹ́rin yìí ni wọ́n máa ta ọjà náà káàkiri gbogbo àgbáyé.
Ṣùgbọ́n a tún ní ọjà ní Alábà àti Màrínà, àwọn ẹ̀gbọ́n mí lò di àwọn ibẹ̀ yẹn mú.
Iṣẹ́ ńlá ni ìwé ṣe fun yín lẹ́nu òwò yìí, bẹ́ẹ̀ ni àbí bẹ́ẹ̀ kọ́?
Ìwé tún ràn mí lọ́wọ́, kò síbi tí kò ti wúlò, a ò lè sọ pé nítorí a kàwé a ò ríṣẹ́, pé ọmọ kò gbọdọ̀ kàwé, rárá o, ó kéré tán, èèyàn gbọdọ̀ ka ìwé girama, nígbà tówó bá dé, èèyàn le lọ sí yunifásítì, ṣùgbọ́n kéèyàn tiẹ̀ kọ́kọ́ ṣe ti girama yẹn ná, ó ṣe pàtàkì.
Báwo wá lẹ ṣe ń kó iṣẹ́ ilé pọ̀ mọ́ òwò yìí?
Kìí ṣe gbogbo ìgbà ni mo máa ń wá sọ́jà, ìgbà tí mi ò bá wá mọ́ máa tún ilé ṣe, mo sì lọ́mọ tó máa ń ràn mí lọ́wọ́.
A máa fọwọ́sowọ́pọ̀ pẹ̀lú àwọn abánikọ́lé láti pèsè ilé fáwọn olùgbé Èkó
Gómìnà Babájídé Sanwó-Olú ti rọ gbogbo àwọn tó wà lẹ́ka ọ̀rọ̀ ilé àti ilẹ̀ níìpínlẹ̀ Èkó láti fọwọ́sowọ́pọ̀ pẹ̀lú ìjọba láti pèsè ètò tó máa rọrùn fún àwọn aráàlú làti nílé lórí.
Sanwó-Olú sọ̀rọ̀ yìí lásìkò tó kópa níbi ìpàdé àwọn alẹ́nulọ́rọ̀ ètò ilé kíkọ́ àti ilé gbígbé, èyí tó wáyé ní gbọ̀ngàn iléètura Oriental, láìpẹ́ yìí, l’Ékòó.
Iléeṣẹ́ tó ń ṣàkóóso àwọn abánikọ́lé, abániralé, àti abániralẹ̀ èyí tí wọ́n pè ní Lagos State Real Estate Regulatory Authority (LASRERA)ló ṣagbátẹrù ètò náà.
Gómìnà ni, àlààfo tó wà láàrín àwọn tó nílé lórí àti àwọn tí kò nílé lórí pọ̀, èyí kìí sì í ṣe ohun tó yẹ kó tẹ́ ìjọba lọ́rùn.
Ó ní, ìjọba òun ti ṣetán láti dí àlààfo yìí, pẹ̀lú àjọṣepọ̀ àwọn alẹ́nulọ́rọ̀ lẹ́ka náà.
Bákan náà ló tún ṣàlàyé pé ìjọba òun ti ṣàkíyèsí àwọn iléeṣẹ́ kan lẹ́ka náà, tíjọba ti ṣetán àti ní àjọṣepọ̀ pẹ̀lú, láti le mu kí àlààfo ọ̀hún dínkù.
Ó ní, ohun tó ṣe kókó ni kíjọba ṣètò bí nǹkan ṣe máa rọrùn fún àwọn olókoòwò náà, kíṣẹ́ má ba à ni wọ́n lára.
Kọmíṣánnà fún ètò ìdájọ́ níìpínlẹ̀ náà, Alàgbà Moyọ̀sọ́rẹ Onígbànjo, SAN, mú u dá àwọn alẹ́nulọ́rọ̀ náà lójú pé ìjọba ti ṣetán láti fi ọwọ́ daindain mú ọ̀rọ̀ ilé gbígbé àti ilé rírà níìpínlẹ̀ Èkó, pàápàá jùlọ láti dáàbòbò wọ́n lọ́wọ́ àwọn aláyédèrú.
Olùgbaninímọ̀ràn pàtàkì fún gómìnà lórí ọ̀rọ̀ ilé gbígbé, tó tún jẹ́ olùgbàlejò pàtàkì ọjọ́ náà, Arábìnrin Tókẹ́ Benson-Awóyinkà, sọ pé ìjọba kò ní i kùnà láti ṣe ojúṣe rẹ̀ fáwọn aráàlú àtàwọn olókoòwò lẹ́ka náà.
Ó ní, pàtàkì ìpàdé àpérò náà ni láti dáàbò bo àwọn aráàlú àtàwọn alẹ́nulọ́rọ̀ tí wọ́n fẹ́ẹ́ kówó ṣèkà náà, lọ́wọ́ àwọn aláyédèrú, tí wọn kò forúkọ sílẹ̀.
Ìsọkúsọ ni Bísóyè Oshòdì ń sọ, irọ́ ló ń pa – Sẹ́nétọ̀ Àbìrù
Sam Akínrólé Ọmọléègbìmọ̀ aṣòfin tó ń ṣojú ẹkùn ìdìbò ìlà oòrùn Èkó, ìyen Lagos East, Sẹ́nétọ̀ Tòkunbọ̀ Àbìrù ti ṣàpèjúwe ọ̀rọ̀ tí Abísóyè Oshòdì sọ nípa rẹ̀ lórí ọ̀rọ̀ ipò adarí iléèwé Yunifásítì LASU tó ń lọ lọ́wọ́ bíi ìsọkúsọ.
Nínú àtẹ̀jáde kan tí wọ́n fi ránṣẹ́ síléeṣẹ́ Àṣejèrè lópin ọ̀sẹ̀ tó kọjá yìí, Àbìrù ní; òun kò mọ nǹkan nípa ọ̀rọ̀ ipò adarí iléèwé LASU tí ọmọkùnrin náà dá orúkọ òun sí lórí ẹ̀rọ ayélujára rẹ̀, rárá.
Abísóyè Oshòdì, tó fìlúu òyìnbó ṣebùgbé ló máa ń sáábà sọ̀rọ̀ àwọn omo Èkó àti aṣáájú won lórí ẹ̀rọ ayélujára, èébú ló sì máa ń fi ránṣẹ́ sí wọn lórí ẹ̀rọ ayélujára rẹ̀.
Nínú fọ́nrán oníṣẹ̀júú-mẹ́wàá tí ọkùnrin yìí fi ránṣẹ́ ló ti fẹ̀sùn kan Àbìrù pé òun ló fagilé ẹni tí wọ́n yàn sípò adarí iléèwé náà, pẹ̀lú lẹ́tà tó kọ sí Gómìnà Sanwó-Olú.
Ṣùgbọ́n, Àbìrù lóun kò mọ nǹkan nípa ẹ̀sùn tí ọkùnrin náà fi kan òun pe òun ló sọ fún gómìnà pé kó má gba ọmọ Ìkòròdú láàyè àti jẹ adarí iléèwé yunifásítì náà.
Bákan náà ni Sẹ́nétọ̀ náà ní kò sóòótọ́ nínú ọ̀rọ̀ tí Abísóyè sọ pé òun ní gómìnà láwọn ọmọ Ìkòròdú fẹ́ẹ́ jẹ, kìí ṣe adarí iléèwé, ó ní irọ́ funfun báláú ni.
“Gbogbo ohun tí Abísóyè Oshòdì ń sọ lórí ẹ̀rọ ayélujára, irọ́ ńlá ni, kò sóòótọ́ kan nínú ẹ̀, èmi ò mọ ibi tó ti gbọ́ irú àwọn ìsọkúsọ tó ń ṣe yẹn lórí ẹ̀rọ ayélujára o, ẹ jẹ́ kí n sọ fun yín pé mi ò tiẹ̀ dá sọ́rọ̀ ipò adarí iléèwé yẹn rárá, irọ́ ló ń pa.
Sunday Ìgbòho: Ìránṣẹ́ àwọn olóṣèlú tó di gbajúmọ̀ oníṣòwò àti ajìjàgbara
Sam Akínrólé
Ní kété tí wọ́n parí ètò ìdìbò tó gbé Àlàájì Lam Adéṣínà wọlé lọ́dún 1999 làwọn ọmọ ẹgbẹ́ PDP ti bẹ̀rẹ̀ sí wá ọ̀nà bí wọn yóò ṣe gbàjọba lọ́wọ́ Lam.
Lam ni gómìnà tó wọlé lábẹ́ àsìá ẹgbẹ́ òṣèlú AD, ìyẹn Alliance for Democracy.
Ẹni tí wọn gbéṣẹ́ lé lọ́wọ́ láti yọ Lam ni Àláájì Làmídì Adédibú.
Adédibú yìí ló dà bíi bàbá ìsàlẹ̀ fáwọn olóṣèlú níìpínlẹ̀ Ọ̀yọ́ lásìkó náà.
Nígbà tó máa fi di ọdún 2001, àwọn olóṣèlú ti bẹ̀rẹ̀ sí í ṣe fàákája mọ́ra wọn lọ́wọ́, nígbà tó di ọdún 2002 niṣẹ́ bẹ̀rẹ̀ ní pẹrẹu.
Ẹgbẹ́ PDP ni AD kò ní padà wọlé, AD náà sì láwọn kò ní í gbà.
Ẹni tó wà nídìí ọ̀rọ̀ yìí nígbà náà ni Bàbá Adédibú, ilé rẹ̀ ni Mọ̀lété ni wọ́n ti ń ṣe gbogbo mítììnì àti yọ Lam lóyè.
Ṣùgbọ́n bí gbogbo géèmù àti yọ Lam nípò gómìnà ti ń lọ nni, ọ̀dọ́mọdé kan tí Bàbá Adédibú kò fi ṣeré, torí òun ló ń rán níṣẹ́ dé tòru tòru ni Sunday Adéyẹmọ, táwọn èèyàn púpọ̀ tó mọ̀ ọ́n ń pè ni Sunday Ìgbòho.
Kò tí ì ju ọgbọ̀n ọdún lọ lásìkò náà, òun ni bàbà Adédibú fi ṣe olórí àwọn tọ́ọ̀gì rẹ̀, tí wọn kojú Lam, láti gbé Àlàájì Rasheed Adéwọ̀lú Ládọjà wọlé, bó tiẹ̀ jẹ́ pé Ìgbòho sọ fáwọn oníròyìn kan láìpẹ́ yìí pè òun kò ṣiṣẹ́ fún Bàbá Adédibú rí.
Wọ́n jìjà náà, wọ́n lé Lam Adéṣínà kúrò nípò, Sunday àtàwọn bọ́ìsì rẹ̀ gbé Ládọjà wọlé lọ́dún 2003 gẹ̀gẹ̀ bíi gómìnà Ọ̀yọ́, ohun tó mú kóun àti Ládọjà dọ̀rẹ́ẹ́ títí dòní nìyẹn.
Ṣùgbọ́n nígbà tó tún di ọdún 2006, nǹkan dàrú láàrín Ládọjà àti baba ìsàlẹ̀ rẹ̀, Adédibú, ni bàbá bá kó àwọn tọ́ọ̀gì kan mọ́ra láti yọ Ládọjà, Sunday Ìgbòho kọ, kò bá wọn dá si, ó lọ́ọ̀gá òun ni Ládọjà, ọ̀tọ̀ lẹni tí Adédibú lo, tí wọ́n fi gbé Àlàó Akálà wọlé nígbà náà.
Bó tiẹ̀ jẹ́ pé òṣu mọ́kànlá ní Akálà lò lórí ipò nígbà tí wọ́n yọ Ládọjà, torí inú oṣù kínní, ọdún 2006 ni Akálà di adelé gómìnà, inú oṣù kejìlá níléẹjọ́ lé e kúrò níbẹ̀, tí Ládọjà fi gba ipò náà padà.
Ní gbogbo àsìkò yìí, gbágbáágbá ni Sunday dúró lẹ́yìn Ládọjà, àwọn tó mọ àjọṣepọ̀ tó wà láàrín Ládọjà àti Sunday sọ pé àwọn méjèèjí kìí fi ara wọn ṣeré rárá.
Bí àwọn olóṣèlú ṣe sọ Sunday di olówó àti ọlọ́rọ̀ nìyẹn, torí lásìkò náà lòun náà bẹ̀rẹ̀ sí í kọ́ oríṣìíríṣìí ilé, ra mọ́tò, tó sì tún dá iléeṣẹ́ sílẹ̀, kódà àsìkò náà ló dá iléeṣẹ́ Adeson International Business Concept Ltd, sílẹ̀.
Ká má purọ́, tọ́ọ̀gì táwọn olóṣèlú ń lò gẹ́gẹ́ bíi irinṣẹ́ ní Sunday Adéyẹmọ, kó tóó di pé nǹkan yí padà, tí wọ́n sọ òun náà dí olóṣèlú.
Àmọ́ ṣá o, kó tóó di pé Sunday àti Bàbá Adédibú pàdé ara wọn, kó tóó di pé wọ́n bẹ̀rẹ̀ sí í lọ fún òṣèlú, ló tí ń jìjàgbara fáwọn èèyàn rẹ̀.
Ipa kékeré kọ́ ló kó nínú ìjà Mọdákẹ́kẹ́ àti Ifẹ̀, wọ́n ròyìn ohun tí ọmọkùnrin yìí fojú àwọn ará Ifẹ̀ rí lásìkò náà.
Ṣùgbọ́n kìí fẹ́ kéèyàn mẹ́nubá àsìkò náà, torí ọ̀pọ̀ ẹ̀mí ló sùn lásìkò náà.
Ọmọ ìlú Ìgbòho l’Ókè Ògùn nítòsí Ọ̀yọ́ níìpínlẹ̀ Ọ̀yọ́ ni Sunday Adéyẹmọ.
Ìlú ńlá nìlúú Ìgbòho, Ọ̀yọ́ ni wọ́n, kódà ìtàn fi yé wa pé ìlú Ìgbòho ni wọ́n sin àwọn Aláàfin Ọ̀yọ́ mẹ́rin tàbí márùn ún sí.
Ibẹ̀ l’Ọ̀yọ́ wà tẹ́lẹ̀, torí àárín ló wà.
Ọdún 1985 ló ti wà nílùú Mọdákẹ́kẹ́, ṣé ẹ kúkú mọ̀ pé Ọ̀yọ́ náà làwọn Mọdákẹ́kẹ́.
Ibẹ̀ náà ló ti kọ́ṣẹ́, tó fẹ́yàwó tó sì tún bímọ sí.
Ìgbà yẹn náà ló ti mọ́ ọn lára láti máa jà fẹ́tọ̀ọ́ àwọn èèyàn, kó tiẹ̀ tóó di pé ó pàdé bàbá Adédibú.
Mọdákẹ́kẹ́ yìí náà ló ti gba orúkọ tópọ̀ èèyàn mọ̀ ọ́n si, bàbá rẹ̀ ni wọ́n ń pè ní Bàbá Ìgbòho, nítorí náà báwọn èèyàn bá máa tọ́ka sí i, wọ́n á ní, Sunday nìyẹn, ọmọ bàbá Ìgbòho.
N ni wọ́n bá kú ge e kúrú di; Sunday Ìgbòho.
Ká má purọ́, Súndày ríṣe nínú ìjàngbọ̀n, bẹ́ẹ̀ ló sì fi ṣe nǹkan ire.
Fún àwọn tí kò bá mọ̀, ọdún 1972 ni wọ́n bí i o, nínú oṣù kẹwàá, ọdún náà.
Lóòótọ́ oríṣìí ẹ̀sùn làwọn èèyàn fi ń kan Sunday Ìgbòho, àwọn mí ìn á ló ń digunjalè, àwọn mí ìn á ló ń ṣe ọmọ onílẹ̀, ṣùgbọ́n ṣe ló máa ń sọ fáwọn èèyàn pé irọ́ pátá ni wọ́n ń pa mọ́ òun, ṣùgbọ́n òun kórìíra ìrẹ́jẹ.
Ó ní, lóòótó lòhún jẹ́ ọmọ líle, òun kò fẹ́ràn ká máa yan ọmọlàkejì jẹ, òun tí wọ́n sì fi sọ ọ́ ní Akọni Oòduà náà nìyẹn.
Ohun tó túbọ̀ ya àwọn èèyàn lẹ́nu nípa Sunday Ìgbòho ni pé ṣọ́ọ̀ṣì ló ń lọ, ohun tó sì máa ń sọ fún gbogbo àwọn tó bá bi í léèrè nípa ṣọ́ọ̀ṣì tó ń ló ni pé, Samson àti Dáfídì inú bíbélì náà jà fún ẹ̀tọ́ àwọn èèyàn wọn, nítorí náà kò burú tóun bá jà fẹ́tọ̀ọ́ àwọn èèyàn òun, pàápàá nílẹ̀ Yorùbà.
Ìjà rẹ̀ pẹ̀lú àwọn fúlàní darandaran
Ọ̀rọ̀ ìjà àwọn àgbẹ̀ pẹ̀lú àwọn fúlàní kìí ṣòníi; kìí ṣànáá, ó pẹ́ tí wọ́n ti ń bá ará wọn fa ìjàngbọ̀n.
Ohun tó túbọ̀ gbé òkìkí Sunday Ìgbòho síta nìyí, nítorí ọ̀pọ̀ àwọn àgbẹ̀ tó wà l’Ókè Ògùn ni wọ́n máa ń fojoojúmọ́ kígbe síta pé ṣe làwọn fúlàní ń fi màálù wọn jẹ oko àwọn, èyí sì máa ń fà ìjà ní ọ̀pọ̀ ìgbà.
Ṣùgbọ́n ìjà yìí bẹ̀rẹ̀ sí í gbọ̀nà mí ìn yọ nígbà tó di pé wọ́n bẹ̀rẹ̀ sí í jí àwọn èèyàn gbé lágbègbè náà, kódà ọmọọba náà wà nínú àwọn tí wọ́n jí gbé.
Bẹ́ẹ̀ nìròyìn gbé ti ọkùnrin kan, Ọ̀mọ̀wé Fatai Abóròdé, tó wáá dáṣẹ́ sílẹ̀ látìlúú òyìnbó.
Àwọn ọmọ ìlù tó lé ní ọ̀ọ́dúnrún la gbọ́ pé ọkùnrin yìí gbà sẹ́nu iṣẹ́ àgbẹ̀ tó ń ṣe lágbègbè náà.
Oko rẹ̀ la gbọ́ pé àwọn màálù fúlàní jẹ, ń ló bá lọọ fẹjọ́ sun Séríkí wọn, nígbà tó débẹ̀, làwọn ọmọ Séríkí bá so ọkùnrin yìí mọ́lẹ̀, tí wọ́n nà án játijàti, kó tóó di pé wọ́n yìnbọn fún un, tó sì gbabẹ̀ kú.
Ìṣẹ̀lẹ̀ yìí àti oríṣìí ìṣèlè mí ìn bẹ́ẹ̀ ló mú kí Sunday Ìgbòho kéde fáwọn fúlàní tó ń gbé ní Igàngàn pé kí wọ́n kúrò níbẹ̀, n lariwo bá ta, láti Igàngàn títí dé Ìbàdàn dé Àbújá, kódà ìròyìn ná tàn káàkiri àgbáyé, àmọ́ ṣá, àwọn agbófinró àti ìjọba ti pẹ̀tù sááwọ̀ náà.
Bí orí ṣe kó èmi àtìyàwó mi yọ lọ́wọ́ àrùn Kòrónà rèé – Àkọṣílè, Ọmọọṣẹ́ Sanwó-Olú
Ọ̀gbẹ́ni Gbóyèga Àkọṣílẹ̀, akọ̀wé ìròyìn fún gómìnà ìpínlẹ̀ Èkó ti ṣàlàyé bí orí ti kó o yọ lọ́wọ́ àrùn Kòrónà tó ń ṣekú pa àwọn èèyàn káàkiri àgbáyé, bẹ́ẹ̀ lọkùnrin náà tún sọ ohun tójú rẹ̀ rí fún odidi ọ̀sẹ̀ márùn ún tí àrùn náà fi yọ ọ́ lẹ́nu.
Nígbà tó ń kọ ohun ojú rí sórí ẹ̀rọ ayélujára nírọ̀lẹ́ ọjọ́ Tọ́sde yìí, Àkọṣílẹ̀ ní; ọjọ́ kínní, oṣù keje, tó kọjá yìí ni wàhálà náà dé sóun lára.
Ó ní, ibá ránpẹ́ lòun kọ́kọ́ pè é, ṣùgbọ́n nígbà tó di pé àwọn òògùn ibà tóun ń lò kò fẹ́ẹ́ gbọ́ kinní ọ̀hún mọ lòun bá yáa ké síyàwó òun pé káwọn lọọ ṣàyẹ̀wò àrùn náà ní ọsibítù Yaba.
Ó lóhun tó gbé òun àtìyàwó òun dé iléèwòsàn náà nìyẹn.
Àkọṣílẹ̀ ni, nígbà tí àyẹ̀wò nàá máa dé, ó ti fihàn pé òun àti ìyàwó òun pẹ̀lú dẹ́rẹ́bà òun ti lùgbàdì àrùn náà.
Ó ní lójú ẹsẹ̀ lòun ti pe Gómìnà Babájídé Sanwó-Olú àti olórí àwọn òṣìṣẹ́ gómìnà, ìyẹn Ọ̀gbẹ́ni Táyọ̀ Àyìndé, lójú ẹsẹ̀ ní wọ́n sì ti ṣètò àwọn elétò ìlera tí yóò máa bójútó òun, nínú ilé.
“Mi ò kìí ṣèèyàn tó máa ń ṣójó, ṣùgbọ́n nígbà tó máa di ọjọ́ kẹrìnlá, oṣù yẹn, ẹ̀rù ti bẹ̀rẹ̀ sí í bà mí, torí ṣe ni wọ́n nì láti gbè ìyàwó mí lọ sílééwòsàn tó wà ní Oníkán, wọ́n ní ibẹ̀ làwọn ti gbọdọ̀ tójú rẹ̀.
Odidi ọjọ́ mẹ́ta ni wọ́n fi ń tójú rẹ̀, ṣùgbọ́n kò sì àmí tó fihàn pé nǹkan tí wọ́n ń lò fún un ba a lára mu.
Ṣ̀ugbọ́n wọ́n gbìyànjú làtì tọ́jú rẹ̀.
” Akọṣile ló sọ̀rọ̀ bẹ́ẹ̀.
Ọkùnrin akọ̀wé ìròyìn náá dúpẹ́ lọ́wọ́ gbogbo àwọn dókítà àtàwọn elétò ìlera tí wọ́n tọ́jú òun àtìyàwó òun àti dẹrẹbà rẹ̀ lásìkò tí àrùn náà bá wọn fà á.
Àṣejèrè le fìdí ẹ̀ múlẹ̀ pé Akọṣile ti bẹ̀rẹ̀ iṣẹ́ padà lọ́fíìsì rẹ̀, nǹkan sì ti ǹ lọ bó ṣe yẹ kó lọ̀.
Iṣẹ́ tó ti bàjẹ́ la máa ń túnṣe lọ́dọ̀ tiwa – Alábẹdé
Olóyè Dr.Julius Ọlánrewájú Alábẹdé jẹ́ dókítà ìṣègùn ìbílẹ̀ tó máa ń to eegun ara, wọ́n ti bá TÓBI ADÉYẸMỌ sọ̀rọ̀ nípa iṣẹ̀ ìbílẹ tí wọ́n ń ṣe.
Ohun tí wọ́n sọ rèé:
Àṣejèrè: Ẹ jẹ́ kí á mọ̀ yín ju báyìí lọ?
Alábẹdé: Orúkọ mi ni Olóyè Dr.Julius Olánrewájú Alábẹdé tí mo wà ní 5, àdúgbò Sùrájù, Òkèrubè, ni ibùsọ̀ tó gbẹ̀yìn.
Àṣejèrè: Ó ti tó ìgbà wo tẹẹ ti ń ṣiṣẹ́ ìbílẹ̀ yìí bọ̀?
Alábẹdé: O ti pẹ o, a ò kíí ṣọmọdé nídìí iṣẹ́ yìí, tí mo bá wò ó dáadáa, ó ti tó ọdún mẹ́tàdínlọ́gbọ̀n.
Àṣèjèrè: Kí làwọn ìrírí yín nídìí iṣẹ́ yìí?
Alábẹdé: Ọlọ́run gbà fún wa nídìí iṣẹ́ yìí dáadáa, a ò ṣe àṣetì ri, Ọlọ́run ń gbà fún wa, Elédùà ṣí dúró lẹ́yìn wa, ọ̀pọ̀ èèyàn ló mọ̀ wá.
Kò síbi ti won kìí ti í dárúkọ Alábẹdé.
Orúkọ mi kò dẹ̀ ní bàjẹ́.
Àṣejèrè: Kí ló dé táwọn ènìyàn máa ń pè yín ní Alábẹdé?
Alábedé: Láti kékeré mí, ilà la máa ń kọ lọ́dọ̀ wa, a dẹ̀ máa ń dábẹ̀.
Tẹ́ẹ bá rí ẹni tó ń jẹ́ Alábẹdé, àwọn tó ń kọlà ni.
Orúkọ yẹn kò le parẹ́ láéláé.
Àṣejèrè: Báwo lẹ ṣe ń ṣètọ́jú àwọn èèyàn?
Alábẹdé: Tí ẹsẹ̀ ènìyàn bá da, a máa ń ṣe é, kí eegun ẹsẹ̀ èèyàn fọ́, kí Ọlọ́run gbà fún wa ni o.
Wọ́n máa ń gbé àwọn tí wọ́n ti kọ̀ sílẹ̀ ni Jẹ́nẹ́rà àti Igbóbì wá sọ́dọ̀ wa, a sì máa ṣiṣẹ́ fún wọn.
Bí ìyá kan tó dé ibí tí a yọ eegun rẹ̀, ó ti wà ní Igbóbì tẹ́lẹ̀ tí wọn kò rí nǹkan ṣe sí i. Wọ́n mọ̀ wá ní àwọn ọsibítù ibi tí wọ́n ti ń to eegun gan-an ni.
Àṣejèrè: Ṣé ẹ lè fi iléèwòsàn tí wọ́n ti ń to èègùn wé tọ̀dọ̀ yín?
Alábẹdé: Kò jọ rawon o, iṣẹ́ tèmi; iṣẹ́ ọ̀pọ̀lọ̀ ni o, at̀i pé iṣẹ́ ìbílẹ̀ ni ò, ẹni tí kò bá mọ ìdì rẹ̀, kò le sè e.
Olórun yàn mí sìsè yíì ni o, gégé bí ìránsé Olórun ni.
Isé tó bá ti tó odún mẹ́sàn-mẹ́wàá tàbí jù bẹ́ẹ̀ lọ.
Ọlọ́run ló fún wa ṣé.
Àṣejèrè: Kí làwọn imọran yín fún àwọn ènìyàn?
Alábẹde: Ọlọ́run kò ní jẹ́ ká rí wàhálà ìjàmbá mọ́tò ò, tàbí ẹni tí a dé mọ́lẹ̀, tó bá dẹ̀ ṣẹlẹ̀ tó jẹ́ tèmi, wọ́n á gbé e wá sọ́dọ̀ mi, tí kò bá dè jẹ́ tèmi, wọn kò ni gbé e wa sọ́dọ̀ mi.
To rí í pé ibí yìí gan ni ìrètí pín sí, iṣẹ́ tí kò bá látùńṣe kò lè nì àtúnṣe mọ́ ó.
Ẹ le pè mí sórí nọ́ḿba yìí: 09063774541.
Ẹ fura o!
Wọ́n fẹ́ẹ́ da ilẹ̀ Yorùbá ru ni ò – Akérédolú
Gómìnà Olúwarótìmí Akérédolú tí ìpínlẹ̀ Òndó ti kígbe sítà pé kí gbogbo ọmọ Yorùbá ṣọ́ra, nítorí ohun tó ń ṣẹlẹ̀ lọ́wọ́ fi hàn pé àwọn tí lèri àti da gbogbo ilẹ̀ Yorùbá rú ni, kìi ṣé àlàáfíà ilẹ́ náà ni wọ́n ń wá rárá.
Akérédolú ló sọ̀rọ̀ yìí lórúkọ àwọn gómìnà ilé Yorùbá yóòkù rẹ̀, pé ó ti hàn gbangba pé àwọn jàndùkú kan tí wọ́n fẹ́ẹ́ da ilẹ̀ Yorùbá rú ló yawọ ààrín àwọn ọ̀dọ́ tó ń fẹ̀hónú hàn láti tako àwọn ọlọ́pàá, èyí tí wọ́n pè ní #ENDSARS.
Arákùnrin ni gbogbo ọ̀nà làwọn gómìnà ilẹ̀ Yorùbá tí ń gbà láti wá ojúùtú sí ìṣòro náà, lára rẹ̀ ni ìgbékalẹ̀ ìgbìmọ̀ láti wá ìdájọ́ fún àwọn tí àwọn ọlọ́pàá SARS ti hùwà ibi sí.
Bẹ́ẹ̀ ni àwọn gómìnà náà sì tún bá àwọn aráàlú tí wọ́n ti pàdánù èèyàn wọn kẹ́dùn.
Bákan náà làwọn gómìnà náà tako ìwà ìdàlúrú, àti bí àwọn jàndùkú kan ṣe yawọ ààfin Ọba Èkó, Ọba Rilwanu Akiolú, tí wọ́n sì tún gbé ọ̀pá àṣẹ rẹ̀ lọ, wọ́n ní ìwà àbùkù gbáà ni, bẹ́ẹ̀ ló sì tún tako àṣà àti ìṣe ilẹ̀ Yorùbá.
Ọlọ́run ló gba igbá-àárù lórí mi lọ́jà Mile 12 l’Ékòó – Ọpẹ́lọpẹ́ Anointing
Láídé Gold
Gbajúmọ̀ olórin ẹ̀mí, Lady Evangelist Dr.
Dùnńní Ọlánrewájú táwọn èèyàn mọ̀ sí Ọpẹ́lọpẹ́ Anointing ló ṣàlàyé ìrìnkèrindò ìgbésí ayé rẹ̀ láìpẹ̀ yìí nígbà tó ń ṣe ayẹyẹ ọjọ́ọ̀bí ọgọ́ta ọdún lórí ilẹ̀ alààyè.
Nínú ayọ̀ ńlá pẹ̀lú ìfẹ̀mí ìmoore hàn sí Ọlọ́run ló ti ṣàlàyé pé, ìrìn àjò òun nílé ayé yìí pàápàá jùlọ lá́ti le jẹ alẹ́nulọ́rọ̀ láwùjọ kún fún ohun oríṣìíríṣìí tóun sì ń fògo fún Ọlọ́run bí ọ̀rọ̀ náà ṣe jásọ́pẹ́ nígbẹ̀yìn.
“Gbogbo ọ̀nà ni sàtánì fi gbógun tì mí ṣùgbọ́n lọ́jọ́ mánigbàgbé kan ni Ọlọ́run gbé mi borí tí mo wá ń yọ ayọ̀ ńlá lónìí’
Obìnrin Ajíhìnrere náà sọ pé bí òun bá ro àròjinlẹ̀ lórí ìgbésí ayé òun, àwọn nǹkan tó ti ṣẹlẹ̀ sẹ́yìn àtàwọn ìdojúkọ léyìí tó gbé òun dé èbúté àṣeyọrí, ṣe lọ̀rọ̀ òhun máa ń mú òun rántí òwe Yorùbá tó sọ pé, ìrònú púpọ̀ ní í fa ẹkún àsunǹdákẹ́ torí náà ṣe lóun ń fògo f’Ọ́lọ́run lórí ore ọ̀ọ̀fẹ́ aláìlábàwọ́n tóun rí gbà.
Lára kókó nǹkan tó mú kí obìnrin náà máa dúpẹ́ àdúùdútán náà léyìí tó sọ pé, ṣeni òun kò bá máa gba àárù l’Ọ́jà Mile 12 l’Ékòó táwọn èèyàn kò bá máa pe òun ní aláàbárù ṣùgbọ́n àánú àti ojú rere tóun rí gbà lọ́dọ̀ Ọlọ́run lòun fi di èèyàn pàtàkì láwùjọ tí wọ́n ń pè ní gbajúgbajà olórin ẹ̀mí nípa ìfàmì òróró yàn nítorí náà ìyìn Ọlọ́run kò ní í tán lẹ́nu òun títí lae.
Iléeṣẹ́ Traffic Radio gbé ẹ̀rọ ìgbàlódé orí fóònù jáde
Iléeṣẹ́ Traffic Radio ti ṣèfilọ́lẹ̀ ẹ̀rọ ìgbàlódé orí fóònù kan tí yóò fún àwọn aráàlú lánfààní àti mọ ohun tó ń ṣẹlẹ̀ lójú pópó lásìkò, lórí fóònù wọn.
Èyí wà ní ìbámu pẹ̀lú èròńgbà iléeṣẹ́ náà láti mú ìròyìn nípa ìgbòkègbodò ọkọ wa fún àwọn èèyàn lásìkò.
Ẹ̀rọ ìgbàlódé orí fóònù náà tí wọ́n pè ní “Lagos Traffic Radio 96.
1FM” yóò túbọ̀ fún àwọn aráàlú lánfààní àti mọ nípa ohun tó ń ṣẹlẹ̀ lójú pópó lásìkò.
Gẹ́gẹ́ bí Alàgbà Táyọ̀ Akanlé ti sọ ọ́ di mímọ̀ fún Àṣejèrè, ẹ̀rọ ìgbàlódé yìí yóò túbọ̀ ran iléeṣẹ́ rédíò náà lọ́wọ́ láti jẹ́ kí àwọn aráàlú mọ̀ nípa bí ojú òpópónà wa ṣe rí, ibi tí wọ́n le ṣẹ́ná gbà àti ohun tó ń ṣẹlẹ̀ níbi tí wọ́n wà.
Ẹ̀rọ ìgbàlódé ni yóò máa ṣe àwọn iṣẹ́ wọ̀nyí.
Akanlé ní èròńgbà iléeṣẹ́ náà nípa ẹ̀rọ ìgbàlódé yìí ni láti túbọ̀ kàn sí àwọn ẹ̀rọ tó ń gbọ́ rédíò náà káàkiri ìpínlẹ̀ Èkó.
Orí fóònù la gbọ́ pé àwọn tó bá nífẹ̀ẹ́ si ẹ̀rọ yìí yóò ti gba kinní ọ̀hún sílẹ̀.
Lẹ́yìn ọdún mẹ́tàléláàádọ́rin, Aláàfin Ọ̀yọ́ gbé adé lórí Onísólú ti Sólú-Aládé
Ojúolúwakòtìmí Olúsínà
Onísólú ti Sólú Aládé tuntun tí wọ́n ṣẹ̀ṣẹ̀ gbé adé àti ọ̀pá àṣẹ fún, Ọba Babátúndé Adébọ̀wálé Muideen Balógun, ti dúpẹ́ lọ́wọ́ Gómìnà Babájídé Sanwó-Olú fún bó ti fọwọ́ sí yíyàn sípò ọba rẹ̀, àti bó ṣe ní i lọ́kàn láti gbé ìpínlẹ̀ Èkó lọ síbi gíga.
Ọba Babátúndé Balógun sọ̀rọ̀ yìí lẹ́yìn tí gómìnà gbé ọ̀pà àṣẹ lé e lọ́wọ́ lọ́jọ́ Ìṣẹ́gun, Túsde ọ̀sẹ̀ yìí ní Aláùsá, Ìkẹjà l’Ékòó.
Agbègbè Ìbẹ̀jù-Lẹ́kkí níìpínlẹ̀ Èkó ni Sólú-Adé wà, baálẹ̀ ni wọ́n ṣì ń jẹ nílùú ọ̀hún tẹ́lẹ̀ kó tóó di pé gómìnà fàṣẹ sí i pé kí wọ́n fí Ọba Balógun jẹ́.
Kábíyèsí nínú ọ̀rọ̀ rẹ̀ ṣèlérí láti ko gbogbo àwọn ọmọ Sólú Aládé mọ́ra, bẹ́ẹ̀ ló sì di dandan káwọn jọ ṣiṣẹ ìdàgbàsókè ìlú ọ̀hún pọ̀.
Kò ṣàì béèrè fún ìfọwọ́sowọ́pọ̀ àwọn ọmọ ìlú, ó sì mú u dá wọn lójú pé òun kò ní í dójú tì wọ́n rárá nínú iṣẹ́ gbígbé ìlú náà lọ síbi gíga.
Bákan náà ni kábíyèsí túbọ̀ bẹ̀ẹ̀rẹ̀ fún àwọn ohun amáyédẹrùn nílùú Sólú Aládé, pàápàá ọ̀nà tó já gaara ládùúgbò náà, nítorí etí-odò nílùú ọ̀hún wá.
“Bẹ́ẹ̀ la fẹ́ kí gómìnà bá wa rí sí ètò ààbò lágbègbè wa, ó ṣe pàtàkì, kí wọ́n sì tún bá wa ṣe nǹkan sí àwọn ojú ọ̀nà tó wà nílùú Sólú Adé,” ohun tí Ọba Babátúndé Balógun sọ nìyẹn.
Kábíyèsí ní, òun kò bẹ́nìkan jà, gbogbo ọmọ ìlú Sólú lọ̀rẹ́ òun báyìí, kí gbogbo wọn fọwọ́sowọ́pọ̀ pẹ̀lú òun, káwọn le gbé ìlú náà lọ síbi gíga, nítorí ire ti dé, ayọ̀ ti dé, ìgbà ọ̀tun náà ti dé fáwọn ọmọ ìlú Sólú.
Bákan náà ni kábíyèsí tún ní bí òun ṣe máa sọ òkun tó wà nínú ìlú náà dí ọ̀rọ̀ ńlá ló jẹ òun lógún, ṣùgbọ́n kìí ṣe ohun tẹ́nìkan le dá ṣe, àjùmọ̀ṣe niṣẹ́ ọ̀hún.
Gómìnà Babájídé Sanwó-Olú nínú ọ̀rọ̀ tó fi rán kọmíṣánnà fún ètò ìjọba ìbílẹ̀, Dókítà Wálé Ahmed, ó sọ pé ayẹyẹ náà ṣe pàtàkì, bẹ́ẹ̀ ló sì rọ gbogbo àwọn ọmọ ìlú Sólú-Aládé láti fọwọ́sowọ́pọ̀ pẹ̀lú ọba tuntun náà.
Bákan náà ni gómìnà tún rán àwọn ọmọọ̀lú létí pé; bó tiẹ̀ jẹ́ pé ọ̀làjú ti dé, síbẹ̀ ipò ọlá nipò ọba, ohun tó sì yẹ kéèyàn bu ọlá fún ni, kìí ṣe bẹ́ẹ̀ nìkan.
“Gẹ́gẹ́ bí ẹni tó ń ṣàkóso àṣà àti ìṣe àwọn èèyàn rẹ̀, kábíyèsí láwọn èèyàn máa rí gẹ́gẹ́ bíi ẹni táwọn le fọ̀rọ̀ lọ̀ fún ìlọsíwájú àwọn àlááfíà ìlú.
Mo gbàdúrà kí Ọlọ́run fun yín ní ọgbọ́n àti ìmọ̀ láti ṣàkóso àwọn èèyàn yín.
”
Nínú ọ̀rọ̀ tiẹ̀, olùgbaninímọ̀ràn pàtàkì fún gómìnà lórí ọ̀rọ̀ àwọn lọ́balọ́ba, Ọmọọba Báyọ̀ Ọ̀ṣíyẹmí, bá àwọn ọmọ ìlú yọ̀ lórí bí wọ́n ti fi kábíyèsí jẹ fún ìlú Sólú-Adé.
Lára àwọn lààmìlaaka tó wà níbi ayẹyẹ ọ̀hún tó wáyé nínú gbọ̀ngàn ìgbàlejò iléeṣẹ́ ìjọba tó ń rí sí ètò ìjọba ìbílẹ̀ ni, àwọn ọmọ ìlú Sólú Adé, Ọnarébù Ọlọ́runkẹ́mi Surakat, Dókítà Tọ́lá Kàsálí, Ọnarébù Fọlámi Musliu, Ọnarébù Báyọ̀ Balógun àtàwọn ọmọ ìgbìmọ̀ aláṣẹ ìjọba.
Ọmọborty ra mọ́tò olówó ńlá, ó tún gbẹ̀bùn mọ́tò tuntun
Bíọ́dún Òkẹ́owó, táwọn olólùfẹ́ẹ́ rẹ̀ mọ̀ sí ọmọ Borty ti ra mọ́tò olówó ńlá, àmọ́ bí òṣèré tíátà yìí ṣe ń yọ ayọ̀ mọ́tò bọ̀gìnnì náà, lẹnìkan tún fi mọ́tò ńlá mí ìn taá lọ́rẹ.
Òṣèré tíátà náà, tó máa ń sáábà gbé fọ́tò rẹ̀ sórí ẹ̀rọ ayélujára, pàápàá tó máa ń fi ìdí rẹ̀ hàn fáwọn olólùfẹ́ẹ rẹ̀, sọ pé ọdún tó kọjá lòun bẹ̀rẹ̀ sí í sanwó mọ́tò náà, ṣùgbọ́n ọ̀sẹ̀ yìí lòun ṣẹ̀ṣẹ̀ parí sísan owó náà.
Ó ní, bóun ti sanwó ọ̀hún tán lẹnìkan tún fi mọ́tò ńlá kan ránṣẹ́ sóun.
Ó ní, oore ńlá ní lọ́dún tuntun.
Ọmọbìnrin náà ní òun tún ṣẹ̀ṣẹ̀ gba iṣẹ́ ńlá ní láìpẹ́.
Fóònù ló tú àṣírí Mohammed tó pa Àláájà Ṣẹ̀rí n’Ígbóọrà
Iléeṣẹ́ ọlọ́pàá ìpínlẹ̀ Ọ̀yọ́ ti sọ pé fóònù ló tú àṣírí Jàre Mohammed, ọ̀kan nínú àwọn tó pa gbajúmọ̀ oníṣòwò ìlú Igbóọrà, níìpínlẹ̀ Ọ̀yọ́, táwọn ọ̀bàyéjẹ́ ṣekúpa láìpẹ́ yìí.
Àlàájà Ṣẹ̀rífát Àdìsá, tó ní iléepo Subawah Filling Station nílùú Igbóọrà, ni wọ́n yìnbọn pa pẹ̀lú àwọn ọ̀dọ́mọbìnrin méjì kan lóṣù tó kọjá.
Ṣùgbọ́n ọwọ́ ti tẹ àwọn afurasí mọ́kànlá lórí ikú obìnrin náà.
Bẹ́ẹ́ ò bá gbàgbé, àwọn fúlàní ni àwọn ọ̀dọ́ agbègbè náà fẹ̀sùn kàn pé wọ́n ṣekúpa obìnrin náà.
Kọmíṣánnà ọlọ́pàá Ọ̀yọ́, Ngozi Ọnadẹkọ, sọ fáwọn oníròyìn bí àwọn ajínigbé náà ṣe yawọ iléepo Subawah lọ́jọ́ kejì ọdún, lójúnà Ìdèrè, ní Igbóọrà, pẹ̀lú àwọn ìbọn ńlá ńlá.
Bí wọ́n ṣe kọlu obìnrin náà ni wọ́n tún yìnbọn lu àwọn ọmọ méjì kan; Babátúndé Ọmọwùmí àti Toríọlá Kudirat.
Ìbọn ló ba àwọn ọmọ náà, wọ́n sì kú lójú ẹsẹ̀.
Ohun táa gbọ́ ni pé lẹ́yìn tí wọ́n pa obìnrin náà tán ni ọ̀kan nínú wọn fi siimu fóònù rẹ̀ sínú fóònù Àláájà Ṣẹ̀rí tí nọ́ḿbà rẹ̀ jẹ́ 07086824526, Nokia ni fóònù náà.
Ibi táwọn ọlọ́pàá gbà mú u nìyẹn.
Àtàndá kò nísọ̀ l’Ọ́jà wa, kó pọ̀ sókè rajà
Mo kí gbogbo àwa olóríire tí ojú wa jọ rí ọdún tuntun yìí pé a kú ewu ọdún tó kọjá, a sì kú ayọ́ èyí taa wà nínú rẹ̀ yìí.
Ògbólóògbó ọdún ni 2020 tó kọjá lọ ṣùgbọ́n ọpẹ́ pàtàkì lọ́wọ́ Ọba Aṣẹ̀dá tí kò jẹ́ kí ẹ̀mí wa pin pẹ̀lú ẹ̀.
Àṣejèrè láwa máa ṣe, a ò ní báwọn ṣòwò àṣedànù láéláé lágbára Èdùmàrè.
Toò, ibi taa fọ̀rọ̀ tì sí náà la tún ti máa heé, Àdìsá ò fẹ́ẹ́ gba lẹ́rọ̀, ó lóun kò ní í wọn kinní ọ̀hún kún, bẹ́ẹ̀ làwa náà yarí kanlẹ̀ pé a ò ní í gbàá láàbọ̀.
Ṣé ẹ rántí pé ṣeni alákọrí ẹ̀ já wọ inú mítììnì níbi taa ti fẹ́ẹ́ dìbò pẹ̀lú àwọn dòngárì rẹ̀ ṣùgbọ́n ọgbọ́n ju agbára lọ kódà ṣe lọ̀rọ̀ náà ya ìyálọ́jà lẹ́nu, àbá tí sẹ́kítírì ọjà mú wá lórí Jamiu yẹn dáa gan ni.
Jamiu alápámáṣiṣẹ́ tí wọ́n jàjà gbé iṣẹ́ fún láàrin ọjà pẹ̀lú owó ọ̀fẹ́, ìgbátí olóòyì tó fún Àdìsá lọ́jọ́ yẹn halẹ̀ gan kódà ṣeni ilà ẹ̀ẹ̀kẹ́ alákọrí hàn ketekete bí àwòrán oúnjẹ alẹ́ Olúwa.
Lójijì ni kinní ọ̀hún bá Àdìsá àtàwọn ẹmẹ̀wàa rẹ̀ torípé wọ́n ti rò ó tẹ́lẹ̀ pé Táyélolú nìkan ló wà níbẹ̀ àti pé apá tiẹ̀ nìkan kò le ká wọn àfìgbà tí wọ́n ri mọ̀nàmọ́ná Jamiu.
Lójúẹsẹ̀ táwọn oníranù náà ti kúrò ni àwa Olóyè yóòkù ti dìbò tí àbájáde èsì ìbò sì mú Àlàájì Ọlọ́hungbẹ́bẹ̀ olórí àwọn eléso láàrín ọjà Àṣejèrè, ká má parọ́ èmi gan an alára ni mo fẹnu sí Àlàájì Ọlọ́hungbẹ́bẹ̀ torípé èèyàn dáadáa ni, ọ̀rẹ́ minú bàbálọ́jà tó gbésẹ̀ ní bẹ́ẹ̀ ló tún lawọ́ yàtọ̀ sí misita Aládésanmí Aláago ahun burúkú.
Ẹ wòó, ọ̀tẹ̀ máa padà tẹ́ Àdìsá rì gbẹ̀yìn ni, ṣeni a déédé rí ìwé látọ̀dọ̀ àwọn aláṣẹ ọjà lókè pé kí àwa kọmití ọjà Àṣejèrè yọjú sí olórí pátápátá.
Ká má fọ̀rọ̀ sílẹ̀ sọ̀rọ̀, ọwọ́ kò gbọdọ̀ pẹ́ nísà àkekèé, mo sáré rántí ọmọ́ga torípé a ò mọ nǹkan tó ń ṣẹlẹ̀ lọ́dọ̀ Àdìsá.
Nínú ilé mi ni mo fìpàdé náà sí, kódà ọmọ́ṣaléwá gan ti wà níkàlẹ̀, ìyálọ́jà ti ṣèlérí fún un pé òun náà yóò di ipò kan mú nínú àwọn kọmití ọjà.
Bí ọmọ́ga ṣe rí Ṣaléwá báyìí tí mo dẹ̀ tún sọ fún un pé, ó ṣeé ṣe kó jẹ́ òun ló máa gba ipò Àdìsá ló bá kọjú sími tó sọ pé ‘Ìyámi mo dẹrú ẹ poo, ìwọ ṣá ti rán mi níṣẹ́ kí èmi kàn jẹ́ẹ nítèmi’ ìyẹn ni pé ọ̀rọ̀ náà kò fáriwo rárá, mo sọ nǹkan taa fẹ́ fún òun náà sì sọ pé kò ṣòro bí awo kò bá ti ní í ya látọ̀dọ̀ wa.
Ọmọ́ga ló jẹ́ ká mọ̀ pé mitinì ti ń lọ lábẹ́nú nílé Àlàájì Àtàndá àti pé ọkùnrin olówó náà ti pinnu láti ra ẹ̀bùn tó jọjú fáwọn aláṣẹ ọjà lóke.
Ṣe ẹ̀yin náà rí i pé ọgbọ́n ju agbára lọ torípé ògiri Àdìsá ti lanu báyìí aláǹgbá tiwá si ti kò wọnú rẹ̀.
Alákorí afọ́fungbému gbáà lọmọkùnrin tí wọ́n ń pè ní Àdìsá yẹn ò, àní ṣe ló dá wàhálà sílẹ̀ nísọ̀ eléso, wọ́n ní jẹ́ẹ́jẹ́ làwọn yẹn ń dáwọ́ọ́ ìdùnnú pé olórí àwọn ló máa jẹ bàbálọ́jà tuntun, ṣeni Àdìsá lọ síbẹ̀ tó ní wọn ń da pàǹtírí èso síbi tí kò yẹ ló bá já ìwé ìwà ìbàjẹ́ fún wọn lọ́ bẹẹrẹbẹ, ṣebí ẹ rántí pé kinní burúkú ẹ̀ ní igbákejì ọlọ́pàá ọjà, kódà ó kọjá àyè ẹ̀ gidi, èwò ni jíjá tíkẹ̀ẹ̀tì ìwà ìbàjẹ́ fáwọn tó ń dáwọ́ọ́ ìdùnnú, ọ̀rọ̀ burúkú pẹ̀lú ẹ̀rín ṣùgbọ́n ẹni a nà lara ń ta.
Àlàájì Ọlọ́rungbẹ́bẹ̀ ní kí wọ́n má wulẹ̀ fa wàhálà torípé owó tó níye àbùkù kàn án, wọ́n ṣírò àpapọ̀ tíkẹ̀ẹ̀tì tó já fún wọn nísọ̀ eléso, gbogbo rẹ̀ jẹ́ ẹgbẹ̀rún mẹ́ẹ̀ẹ́dógún náírà, n ni Àlàájì bá san gbogbo ẹ̀ fún mi, ṣebí èmi ni ọlọ́pàá ọjà, mo sì kó owó fún akọ̀wé owó, làwọn eléso bá kúkú bẹ̀rẹ̀ fàájì náà ní pẹrẹu.
Ọjọ́ lọjọ́ taa lọ sọ́dọ̀ àwọn aláṣẹ ọjà lókè, ó dájú pé àwùjọ ẹranko ni Ọba Aṣẹ̀dá dá Àdìsá sí tẹ́lẹ̀ bóyá ó ní iṣẹ́ rere kan tó ṣe nígbà náà kí Ọlọ́run tóó pinnu láti dáa ní ènìyàn torípé ìwà rẹ̀ kò yàtọ̀ sí ti ewúrẹ́ aláìgbọràn.
Òfo ọjọ́ kejì ọjà lòun àti oníbàráà rẹ̀ Àlàájì Àtàndá mú bọ̀ látọ̀dọ̀ àwọn aláṣẹ ọjà lókè, àwíjàre tiẹ̀ ni pé, ìyàwó òun ló yẹ kó jẹ ìyálọ́jà ṣùgbọ́n tó gbee fún ìyálọ́jà wa, ó sì fẹ́ wá gba ipò rẹ̀ padà ni ikú múu lọ ṣùgbọ́n àwíjàre tiwa ni pé, ìyálọ́jà wa kò delé fún ẹnìkankan.
Ó ń ṣe ojúṣe rẹ̀ gẹ́gẹ́ bíi ìyálọ́jà láìfọ̀tápè bákan náà ni ọkùnrin tí kò ní ìsọ̀ láàrin ọjà tí kò ṣòwò káràkátà rí kò gbọdọ̀ dábàá láti jẹ́ bàbálọ́jà, èyí ni wọ́n gbé yẹ̀wò tí wọ́n fi sọ pé ká forúkọ bàbálọ́jà tuntun taa mú ránṣẹ́ fún ìwúyè lóṣù tó ń bọ̀, lọ̀rọ̀ bá pèsìjẹ, kódà ṣeni ẹsẹ̀ Àdìsá ń kọ́lẹ̀ torípé kò le rí ibi dé sí, ilé làpótí ń jókòó de ìdí la fi ọ̀rọ̀ rẹ̀ ṣe.
A gbọdọ̀ ró àwọ̣n obìnrin wa lágbára – Oyètọ́lá
Ọ̣̀nà tó rọrùn fún àwọ̣n obìnrin wa láti ṣe ojúṣe wọn gẹ̣́gẹ̣́ bó ti lè ran ọrọ̀ ajé orílẹ̀-èdè wa lọ̣́wọ̣́ ni ká ró wọ̣n lágbára, kí wọ̣́n ní ìmọ̣̀ tó tó, inú ìpàgọ̣́ báyìí ló sì ti le rọ̣rùn fún wọ̣n láti ní irú ìmọ bẹ̣́ẹ̣̀.
Gómìnà Gbóyèga Oyètọ̣́lá ti ìpínlẹ̀ Ọ̣̀ṣ̣un ló sọ̣̀rọ̣̀ yíí di mímọ̣̀ lásìkò tó ń ṣíde ètò ìpàgọ.́ àwọn obìnrin tí wọn jẹ̣́ aya òṣìṣẹ́ ìjọba èyí tí wọ̣́n ń pè ní COWLSO, tó wáyé l’Ékòó lónìí.
Oyètọ̣́lá ni àlejò pàtàkì tí wọ̣́n fìwé pè láti ṣ̣íde ètò náà, nígbà tí aya ààrẹ ilẹ̀ wa, Aisha Buhari jẹ́ ìyá ọjọ́ náà.
Oyètọ̣́lá ní òun gba àwọ̣n ìpínlẹ̀ yóókù tí wọ̣n kò tí ì bẹ̀rẹ̀ irú ìpàgọ́ COWLSO náà kí wọn tètè bẹ̀rẹ̀ nítorí ọ̀pọ̀ ẹ̀kọ́ ló wà nínú irú ìpàgọ́ bẹ́ẹ̀ láti kọ́.
“Nǹkan kò lọ mọ́ bó ṣe yẹ kó lọ káàkiri àgbáyé, a níláti wá ọ̀nà àbáyọ sí àwọn ìṣòro tó ń kojú wa, ká ní ìmọ̀ kún ìmọ̀, ká kọ́ àwọn ohun ọ̀tun tó le mú wa gbé ìlú wa lọ síbi gíga.”
Bákan náà ló tún rọ àwọn ọ̀dọ́ tí wọ́n ń ṣ̣èwọ́de tako àwọn ọlọ́pàá SARS pé kí wọ́n ní sùúrù fún ìjọba, nítorí ìjọba ń ṣe gbogbo ohun tí wọn ń bèèrè lọ́wọ́.
Ìpàgọ́ COWLSO yìí tó máa ń wáyé lọ́dọọdún.
Ìgbà ogún rèé tí wọ́n ti ń ṣe é.
Gómìnà Babájídé Sanwó-Olú nínú ọ̀rọ̀ tiẹ̀ náà rọ àwọn obìnrin kí wọ́n kẹ́kọ̀ọ́ lára Arábìnrin Ngozi Okonjo-Iweala, kí wọ́n wo àwọn iṣẹ́ takun-takun tí obìnrin yìí ṣe, kí wọ́n sì mú u lò, nítorí kò síbi tí àwọn náà kò lè dé.
“Ẹ ṣọ́ra f’ágbàrá o!
Oṣù tó ń bọ̀ ni wọ́n máa ṣí odò Ò̀gùn-Ọ̀yán”
Pẹ̀lú bí àwọn àgbàrá ṣe ń gbé àwọn èèyàn lọ tó sì tún ń ba àwọn dúkìá jẹ́ lásìkò oj̀ò yìí, ìjọba ìpínlẹ̀ Èkó ti kìlọ̀ fún gbogbo àwọn tó wà lẹ́bà etí omi láti kúrò níbẹ̀ kíákíá, nítorí òjò náà ṣẹ̀ṣẹ̀ fẹ́ẹ́ bẹ̀rẹ̀ ni.
Bákan náà nìjọba ti kìlọ̀ fáwọn èèyàn wọ̀nyí láti tètè kúrò nínú ilé tí wọ́n bá ti rí i pé òjò náà ti bẹ̀rẹ̀ sí í p̀ọ ju bó ṣe yẹ lọ.
Ọ̀gbẹ́ni Túnjí Béllò, kọmíṣánnà fún ètò àyíká ló ṣe báyìí sọ̀rọ̀ náà nígbà tó ń bá àwọn oníròyìn sọ̀rọ̀ l’Ékòó.
Ó ní, ìjọba ṣì ń retí òjò tó pọ̀ gan an nínú ọdún yìí.
Béllò ní, àjọ tó ń sọ bí ojú ọjọ́ ṣe rí, ìyẹn Nigerian Metrological Services, NIMET ti sọ tẹ́lẹ̀ pé, òjò ọdún yìí tún máa pọ̀ gan an ni, bẹ́ẹ̀ ni àjọ náà sì ti kìlọ̀ fún gbogbo àwọn tó wà nítòsí odò láti kúrò láwọn àdúgbò náà.
Kò ṣàì rọ àwọn aráàlú láti dẹ́kun àti máa dalẹ̀ sínú kòtò ìdaminù tó wà ládùúgbò wọn.
Bákan náà ló tún ṣàlàyé fún gbogbo àwọn èèyàn tó wà nítòsí odò Ògùn-Ọ̀yán pé, oṣù tó ń bọ̀ ni wọ́n máa bẹ̀rẹ̀ sí í ṣí odò náà, ìtumọ̀ èyí ni pé àgbàrá yóò pọ̀ sí i láwọn àdúgbò náà, ó sì ṣeé ṣe kó da àwọn èèyàn láàmú.
Ẹ̀ẹ̀kan lọ́dún ni wọ́n máa ń ṣí odò yìí, láti tú omi tó wà níbẹ̀ dànù.
AbdulRahman àtàwọn olóṣèlú fẹ́ẹ́ parí ìjà, nítorí ipò kọmíṣánnà-Nojeem Ege
Látìgbà tí Gómìnà AbdulRahman AbdulRazaq tìpínlẹ̀ Kwara ti jáwè gbélé ẹ fún àwọn kọmíṣánnà rẹ̀ lọ́dún tó kojá làwọn èèyàn ti ń bèèrè pé kí lohun tí ọkùnrin náà fẹ́ẹ́ ṣe, àwọn wo ló fẹ́ẹ́ fi rọ́pò àwọn ọmọ ìgbìmọ̀ aláṣẹ tó ní kó máa lọọ sinmi ná.
Bẹ́ẹ́ ò bá gbàgbé, Ọjọ́ Àìkú, Sánńdè àkọ́kọ́ nínú ọdún yìí ni Gómìnà AbdulRahman AbdulRazaq, lé gbogbo àwọn ọmọ ìgbìmọ̀ aláṣẹ tó ń bá a ṣiṣẹ́, pé kí wọ́n máa lọ sílé, bẹ̀rẹ̀ láti ọjọ́ tó gbẹ̀yìn nínú ọdún 2020.
Nínú àtẹ̀jáde tí Rafiu Àjàkáyé, agbẹnusọ gómìnà, fi ránṣẹ́ síléeṣẹ́ Àṣejèrè lọ́jọ́ náà ni wọ́n ti kéde ìyọníṣẹ́ ọ̀hún, kìkì akọ̀wé ìjọba ìpínlẹ̀ nìkan, ìyẹn Ọ̀jọ̀gbọ́n Mamman Jubril ni gómìnà kò yọ kúrò lẹ́nu iṣẹ́ rẹ̀, tó ní kó máa báṣẹ́ lọ.
Ohun tó ṣẹlẹ̀ gan an ni pé, látìgbà tí gómìnà ti yan àwọn kọmíṣánnà tó ní kí wọ́n maa lọ yìí, ní ìkùnsínú ti wà láàrin oun àtàwọn olóṣèlú tó jẹ́ ọmọ ẹgbẹ́ rẹ̀, ìyẹn APC níìpínlẹ̀ náà.
Wọ́n ní bí ẹní fi ibi ṣú olóore ni.
Àwọn olóṣèlú náà ní ipò kọmíṣánnà tó yẹ kí gómìnà fi dá àwọn lọ́lá, àwọn ọmọ kéékèèké kan téèyàn kò mọ̀ ibi tí wọ́n ti wá, tí wọn kò jìyà fẹ́gbẹ́ ni gómìnà fi ṣe kọmíṣànnà, èyí sì ń bí wọn nínú púpọ̀.
Wọ́n ní, gbogbo akitiyan àwọn ọmọ ẹgbẹ́ láti sọ pé ó tó gẹ́ fún Sẹnetọ Bùkọ́lá Sàràkí, àtàwọn alátìlẹyìn rẹ̀, ló ti já sí pàbó.
Bó tiẹ̀ jẹ́ pé bòńkẹ́lẹ́ ni wọ́n ń fọ̀rọ̀ náà ṣe, ọ̀pọ̀ àwọn tí Àṣejèrè ń bá sọ̀rọ̀ ni wọ́n ń sọ pé àwọ́n ṣì fọwọ́ lẹ́rán, àwọ́n fẹ́ẹ́ wo ibi tí gómìnà náà yóò gbé e gbà ní Kwara, bí òun nìkan bá le ṣèjọba, ká máa wò ó.
Óhún tó túbọ̀ ń bí àwọn olóṣèlú náá nínú ni pé, ọ̀pọ̀ àwọn tí AbdulRahman AbdulRazaq fi ṣe kọmíṣánnà ni wọ́n jẹ́ obìnrin, bó tiẹ̀ jẹ́ pé káàkiri orílẹ̀-èdè yìí ni wọ́n ti ń gbóríyìn fún ìgbésẹ́ gómìnà yìí, torí kò ṣẹlẹ̀ rí níbikíbi.
Ṣùgbọ́n o, ohun tí Àṣejèrè ń gbọ́ lọ́wọ́ yìí ni pé gómìnà ti ṣetán àti yan àwọn olóṣèlú sípò kọmíṣánnà tuntun tó ṣẹ̀ṣẹ̀ fẹ́ẹ́ yàn.
Bó tiẹ̀ jẹ́ pé kò tí ì sí àmì pé wọ́n máa yan àwọn kọmíṣànnà náà láìpẹ́, ohun tí àwọn tó súnmọ́ iléèjọba ń sọ fún wa ni pé ó ṣeé ṣe kí nǹkan ṣẹnuure fáwọn olóṣèlú tó jẹ́ ọmọ ẹgbẹ́ APC láìpẹ́.
A gbọ́ pé lára àwọn ọmọ ẹgbẹ́ tí orúkọ wọn ti wà nílẹ̀, bí ǹnkan kò bá yípadà ni; Akọgun Iyìọlá Oyèdépò, tó jẹ́ alága ẹgbẹ́ òṣèlù PDP tẹ́lẹ̀, ṣùgbọ́n tó kọ̀wé fipò rẹ̀ sílẹ̀, torí Sàràkí padà sínú ẹgbẹ́ náà.
Bákan náà la tún ń hú u gbọ́ lágboolé ìjọba pé, ọ̀pọ̀ àwọn èèyàn ṣànkò-ṣànkò tí wọ́n fi ẹgbẹ́ PDP sílẹ̀ wáá darapọ̀ mọ́ APC lọ́dún 2018, pàápàá agbẹnusọ ẹgbẹ́ PDP nígbà náà, ló ṣeé ṣe kí wọ́n wà nínú ìgbìmọ̀ aláṣẹ tuntun tí gómìnà fẹ́ẹ́ yàn.
Lóòótọ́ ni Tinubu fún mi ní mílíọ́nù méjì náírà fówó mọ́tò lọ́jọ́ táa pàdé, ṣùgbọ́n … – Sunday Ìgbòho
Olóyè Sunday Adéyẹmọ, tí gbogbo èèyàn mọ̀ sí Sunday Ìgbòho ti sọ ọ́ di mímò pé lóòótọ́ ni Aṣíwájú Bọ́lá Tinubu fún òun ní mílíọ́nù méjì náírà lọ́jọ́ tóun pàdé ẹ̀ nílé rẹ̀ tó wà ní Bourdilon ní Ìkòyí, l’Ékòó.
Ìgbòho Òòṣà sọ̀rọ̀ yìí lásìkò tó ń bá gbajúmọ̀ oníròyìn nnì, Délé Momoudu sọ̀rọ̀ lórí ẹ̀rọ ayélujára lónìí ọjọ́ Túsìdè.
Ó ní, lásìkò tí wọ́n fẹ́ẹ́ ṣe ìbò nípìńlẹ̀ Òǹdó, lásìkò ìjoba Olúṣẹ́gun Mimiko, ni Tinúbú ké sí ọ̀gá òun, Àlàájì Ràṣídì Ládọjà, tó jẹ́ baba ìsàlẹ̀ òun.
Ó ní, Ládọjà ló fún Tinúbú ní nọ́ḿbà òun lásìkò náà, torí àwọn kò mọra rí.
Ọkùnrin ajìjàgbara náà tún sọ pé lẹ́yìn náà ni Tinubu pe nọ́ḿbà òun, ó sì sọ fóun pé kóun wá sílé òun ní Èkó, ó ní nígbà tóun sì débẹ̀, ó sọ fóun pé kóun má dá sí ọ̀rọ̀ òṣèlú Òǹdó, torí òun fẹ́ẹ́ gba ìpínlẹ̀ náà mọ́ PDP lọ́wọ́, ó lóun si gba sí i lẹ́nu, torí òun àti bàbá òun Ládọjà ti jọ sọ̀rọ̀ nígbà náà.
Ṣùgbọ́n Ìgbòho sọ pé nígbà tóun ń lọ, Tinúbú fún òun ní mílíọ̀nù méjì náírà, kóun fi ra epo sí mọ́tò, ó ní kò ju bẹ́ẹ̀ lọ, ṣùgbọ́n látìgbà náà, kò sí àjọṣepọ̀ láàrin àwọn.
‘Ìrànwọ́ owó dé fáwọn olókoòwò kéékèèké’
Àsìkò yìí kìí ṣe àsìkò tó rọrùn fáwọn olókoòwò kéékèèké, látìgbà tí àrùn Kòrónà ti ṣẹ́yọ lágbàáyé, ní nǹkan bíi oṣù kẹta ọdún yìí, ni ọ̀pọ̀ wọn ti wà nínú ìrọra.
Ìwádìí wa tilẹ̀ fihàn pé lásìkò ìgbélé ni ọ̀pọ̀ àwọn oníléeṣẹm yìí ti ń sọ fáwọn òṣìṣẹ́ wọn pé kí wọ́n má wulẹ̀ ronú àti padà sẹ́nu iṣẹ́ wọn, wọ́n ní kí wọ́n jókòó sílé.
Gbogbo wa náà la sì gbọ́ ọ nínú ìwé ìròyìn iye àwọn òṣìṣẹ́ tọ́pọ̀ wọn ti lé dànù, pàápàá àwọn báǹkì.
Ìgbà tíjọba àpapọ̀ ṣẹ̀ṣẹ̀ ránṣẹ́ sí báǹkì àgbà ilẹ̀ wa, ìyẹn CBN, ni ọ̀pọ̀ àwọn báǹkì náà ṣẹ̀ṣẹ̀ dáwọ́ ìdádúró wọn dúró, ṣùgbọ́n nǹkan ti bàjẹ́, àwọn kan ti faragbọta.
Bó ṣe rí làwọn iléeṣẹ́ àdáni, bẹ́ẹ̀ náà ló rí láwọn iléewé àdáni, àtàwọn iléèjọsìn pàápàá, ṣé ẹ kúkú mọ̀ pé òṣìṣẹ́ làwọn náà, gbogbo iléèwé ló sì wà ní títìpa.
Pabanbarì ẹ̀ tún ni pé; ìgbà tíjọba jàjà tú àwọn èèyàn sílẹ̀, pé kí wọ́n máa ṣe ọrọ̀ ajé wọn lọ, ṣe ni wọ́n tún sọ pé kí wọ́n máa ṣiṣẹ́ lọ́jọ́ kan, kí wọ́n má ṣiṣẹ́ lọ́jọ́ kejì.
Ìdààmú ńlá leléyìí náà tún mú bá àwọn oníṣòwò.
Kò sí yàáyàn lẹ́nu nígbà tí ìròyìn gbé e pé; fún ìgbà àkọ́kọ́, iye owó táwọn báǹkì ń pa wọlé sápò kéré jọjọ, ìròyìn náà tún sọ pé ọdún 2016 nirú ẹ̀ ṣẹlẹ̀ kẹ́yìn, àti pé èyí tó tiẹ̀ ṣẹlẹ̀ nígbà náà kò tó èyí tó ṣẹlẹ̀ lásìkò yìí.
Báwo ni báǹkì ṣe fẹ́ẹ́ pawó wọlé, ṣebí ẹní bá rówó jẹun, tó rí fi pamọ́ ló máa kówó lọ sí báǹkì, ṣùgbọ́n kò sóhun tó jọ́ bẹ́ẹ̀ lásìkò yìí.
Ní báyìí, ọ̀rọ̀ náà ti dàrú pátápátá, kódà ìjọba gan an kò mọ ibi tí wọ́n fẹ́ẹ́ gbé e gbà, àfi kí wọ́n yáa ran àwọn olókoòwò lọ́wọ́, ìjọbá ní àwọ́n mọ̀ pé bí àwọn olókoòwò kéékèèké àti ńlá ńlá bá le tètè dìde, ọrọ̀ ajé orílẹ̀-èdè náà yóò tètè padà bọ̀ sípò.
Àbí kí làǹfààní owó tíjọba ní, táwọn aráàlú ń jìyà, tí wọn kò ríṣẹ́ ṣe.
Ohun tó mú kíjọba àpapọ̀ ṣètò ìrànwọ́ owó fáwọn olókoòwò ilẹ̀ wa nìyẹn.
Láìpẹ́ yìí ni ìjọba Ààrẹ Muhammadu Buhari láwọn ṣetán àti ṣètò owó fáwọn olókoòwò, láti mú kí ọrọ̀ ajé wọn túbọ̀ gbé fúkẹ́ sókè, pàápàá àwọn tí àrùn Kòrónà, ìyẹn #COVID 19 ti ṣàkóbá fún.
Igbákejì Ààrẹ, Ọ̀jọ̀gbọ́n Yẹmí Ọ̀ṣínbàjò ni Buhari fiṣẹ́ ọ̀hún rán, ṣé ẹ kúkú mọ̀ pé igbákejì ààrẹ ni wọ́n fi ṣe alákòóso ètò ọrọ̀ ajé ilẹ̀ wa.
Níbi ètò kan tí wọ́n ṣe láti fàmì ẹ̀yẹ dá àwọn olókoòwò lọ́lá, èyí tí wọ́n pè ní Micro Small and Medium Enterprises (MSMEs) Awards, tí wọ́n ṣe lórí ẹ̀rọ ayélujára ni Ọ̀ṣínbàjò ti sọ̀rọ̀ náà.
Ọ̀ṣínbàjò ní, lóòótọ́ làwọ́n mọ̀ pé àwọn olókoòwò kéékèèké kò fi bẹ́ẹ̀ ṣe dáadáa nítorí àrùn Kòrónà, ṣùgbọ́n báǹkì ilẹ̀ wa, CBN ti ṣètò owó tíye rẹ̀ tó Tírílíọ̀nù méjì àtààbọ̀ náírà fún gbogbo wọn.
Ohun táa gbọ́ ni pé púpọ nínú àwọn tó máa jẹ àǹfààní owó ọ̀hún ni àwọn tó ní ohun i ṣé pẹ̀lú ìbòmú, àwọn tó ń ṣe ọṣẹ ìpakòkòrò, àwọn tó ń ṣe aṣọ táwọn elétò ìlera ń lò láti dáàbò bo ara wọn, àtàwọn elétò ìlera.
Ìjọba ti ní i lọ́kàn láti ra àwọn nǹkan tí wọ́n bá ṣe yìí, láti pín in fún àwọn aráàlú, ọ̀nà tíjọba fẹ́ẹ́ fi ràn wọ́n lọ́wọ́ nìyẹn, pàápàá àwọn tó ń rán aṣọ.
Bákan náà la tún gbọ́ pé lára àwọn tó tún máa jẹ àǹfààní owó náà ni àwọn iléeṣẹ́ tí àwọn òṣìṣẹ́ wọn kò dín ní mẹ́wàá ṣùgbọ́n tí wọ́n ko jú àádọ̀ta lọ.
Ṣùgbọ́n àwọn tó bá nífẹ̀ẹ́ sí i nínú àwọn iléeṣẹ́ náà gbọ́dọ̀ mú àrídájú tó fihàn iye àwọn òṣìṣẹ́ tó ń ṣiṣẹ́ pẹ̀lú wọ́n.
Gbogbo àwọn iléeṣẹ́ tí wọ́n bá pegedé nínú àyẹ̀wò yìí, tí wọ́n ní àwọn òṣìṣẹ́ tí kò dín ní mẹ́wàá ṣùgbọ́n tí wọ́n ko jú àádọ̀ta lọ lóòótọ́ nìjọba máa san owó oṣù wọn, fóṣù mẹ́ta.
Ọ̀ṣínbàjò ní àwọn tó máa jàǹfààní yìí jù làwọn tó dá òtẹ́ẹ̀lì àti iléègbafẹ́ sílẹ̀, àwọn onílèèwé àdáni, àwọn onímọ́tò, àti bẹ́ẹ̀ bẹ́ẹ̀ lo.
Ọ̀ṣíbánjo ní, àyẹ̀wò yẹn kò le jẹ́ èyí tó máa rọrùn o.
Bákan náà ni igbákejì ààrẹ tún sọ pé ọgọ́rùn-ún bílíọ́nù náírà ti wà nílẹ̀ fún àwọn olókoòwò kéékèèké yìí láti ràn wọ́n lọ́wọ́.
Lọ́nà mí ìn, Gómìnà Babájídé Sanwó-Olú ti sọ pé ètò ti wà nílẹ̀ fún àwọn oníṣòwò àtàwọn olókoòwò kéékèèké láti ràn wọ́n lọ́wọ́.
Ó sọ èyí nígbà tó ṣèfilọ́lẹ̀ àwọn ọmọ ìgbìmọ̀ àjọ ayánilówó tìpínlẹ̀ náà, èyí tí wọ́n pè ní Lagos State Employment Trust Fund (LSETF).
Lọ́rọ̀ kan ṣá, oríire ti dé fáwọn olókoòwò, àfi kí wọ́n yáa tètè gbá àǹfààní yìí mú, kó tóó lọ!.
Erelú Bísí Fáyẹmí, abiyamọ tó ń fọ̀já pọn àwọn ọmọdé àti obìnrin ilẹ̀ adúláwọ̀
Sam Akínrólé
Kí Erelú Bísí ọmọ Adéléye aya Fáyẹmí tóó délé ìjọba ló ti gbajúmọ̀ láàárín àwọn obìnrin ilẹ̀ adúláwọ̀ káàkiri àgbáyé, ìdí ni pé taa bá ń sọ̀rọ̀ nípa ẹ̀tọ́ àwọn obìnrin àti ọmọdé, obìnrin yìí kìí wò ó ṣe fẹ́nìkan rárá.
Gbogbo agbára àti ipá rẹ̀ ló sì fi ṣiṣẹ́ ọ̀hún kó tóó di pé ọkọ rẹ̀, Ọ̀mọ̀wé Káyọ̀dé Fáyẹmí di gómìnà nípínlẹ̀ Èkìtì.
Ọjọ́ kọkànlá, oṣù kẹfà, ọdún 1963 ni wọ́n bí Erelú Fáyẹmí sílùú òyìnbó, kó tóó di pé ó padà wáá bẹ̀rẹ̀ ìwé rẹ̀ nílẹ̀ wa níbí.
Iléèwé yunifásítì Ifẹ̀, tí wọ́n ń pè ní Ọbáfẹ́mi Awólọ́wọ̀ University, lọ́dún 1984, kó tóó di pé ó tún padà lọọ kà si i lọ́dún 1988.
Iléèwé yìí lòun àti Gómìnà Fáyẹmí ti pàdé ara wọn, tí wọ́n sì fẹ́ra níṣu lọ́kà, kó tóó di pé ọkọ rẹ̀ di gómìnà nípínlẹ̀ Èkìtì ní àkọ́kọ́, àti lẹ́ẹ̀kejì yìí.
Ó ti lé lọ́gbọ̀n ọdún báyìí tígbeyàwó náà sì ti ń so èso rere lóríṣiiríṣii, káàkiri àgbáyé, àti nílẹ̀ wa níbí.
Nígbà tí Bísí Fáyẹmí padà sílùú òyìnbó, oríṣii àwọn iléeṣẹ́ tó ń jà fẹ́tọ̀ọ́ àwọn ọmọnìyàn ló ti bá ṣiṣẹ́, pàápàá ohun tó bá ti jẹ mọ́ ẹ̀tọ̀ obìnrin àtàwọn ọmọdé.
Iṣẹ́ yìí náà ló sì ṣe títí tí wọ́n fi gbà á ṣíṣẹ́ lọ́dọ̀ àwọn àjọ ìṣọ̀kan àgbáyé táa mọ̀ sí United Nations, nígbà tó ṣiṣẹ́ pẹ̀lú wọn gẹ́gẹ́ bi olùgbaninímọ̀ràn lórí ọ̀rọ̀ obìnrin.
Kódà lọ́dún náà lọ́hùn ún, nígbà tí ọkọ rẹ̀ kọ́kọ́ dupò gómìnà ìpínlẹ̀ Èkìtì, ọ̀rọ̀ Bísi wà lára ohun tí Aṣíwájú Bọ́lá Tinúbú ń tẹnumọ́ fáwọn ará Èkìtì lásìkò ìpolongo ìbò, tó fi ń ṣe ọ̀rọ̀ òṣèlú.
Lóòótọ́ sì ni, kò sẹ́ni máa nírú aya bíi Bísí tí kò ní í mọ̀ pé òun ní nǹkan lẹ́gbẹ̀ẹ́, tẹ̀gàn ni hẹ̀ o jàre!
Nígbà tí ọkọ rẹ̀ kọ́kọ́ ṣe gómìnà nípínlẹ̀ Èkìtì lọ́dún 2010 sí 2014, ọ̀pọ̀ àwọn ìgbésẹ̀ lobìnrin yìí gbé fún àwọn èèyàn tó wà nígbèríko, láti ró wọn lágbára nípínlẹ̀ náà, kódà lọ́dún 2011 ló bẹ̀rẹ̀ ìpolongo lórí òfin láti gbógun ti àwọn tó ń ṣe obìnrin níṣekúṣe, tàbí tí wọ́n ń fi ẹ̀tọ́ àwọn obìnrin dù wọ́n, bó tiẹ̀ jẹ́ pé lọ́dún 2019 ni wọ́n tún òfin ọ̀hún ṣe.
Kìí ṣe èyí nìkan, Erelú Fáyẹmí tún gbé àbá tó fààyè gba àwọn obìnrin nínú ìṣèjọba àti òfin tó de àwọn èèyàn láti máa fojú burúkú wo àwọn tó bá ní àrùn HIV lára.
Gbogbo ìgbésẹ̀ rẹ̀ yìí náà, láti mú ìgbé ayé rọrùn fún àwọn obìnrin, àwọn ọ̀dọ́, àti àwọn ọmọdé ni.
Ṣùgbọ́n pẹ̀lú gbogbo ìmọ̀ tóbìnrin yìí ní, àti pẹ̀lú bó ṣe takùn-ta-gbòǹgbò káàkiri àgbáyé tó ńní, kò fi mọ̀lẹ́bí rẹ̀ ṣerem rárá.
Kódà ó ya àwọn èèyàn lẹ́nu nígbà tó sọ fáwọn oníròyìn láìpẹ́ yìí pé òun àti ọkọ òun kò sun inú yàrá òtòòtọ̀ rí látìgbà táwọn ti fẹ́ra ní nǹkan bíi ọgbọ̀n ọdún sẹ́yìn, àfìgbà tí àrùn Kòrónà tóó wọ àárín wọn.
Bẹ́ẹ̀ sì ni lóòótọ́, kò sẹ́ni tí kò mọ irú ọṣẹ́ tí àrùn náà ṣe fáwọn èèyàn káàkiri àgbáyé lọ́dún tó kọjá lọ, kódà tó tún sì ń ṣe lọ́wọ́ pàápàá, gbogbo àwọn tó rèlúu òyìnbó, tí wọ́n padà wálé, ni wọ́n ní kí wọ́n lọọ farapamọ́ síbi kan ná, bẹ́ẹ̀ làwọn tí wọ́n ṣe àyẹ̀wò fún, tí wọ́n ní àrùn náà lára ni àwọn elétò ìlera ní kí wọ́n ṣì lọọ wà ní yàrá kan, níbi tí àwọn nìkan yóò máa gbé, títí àrùn náà yóò fi kúrò lára wọn.
Ohun tó ṣẹlẹ̀ sí Erelú lásìkò táa ń wí yìí nìyẹn.
Nígbà tí Bísí ń bá àwọn oníròyìn sọ̀rọ̀ láìpẹ́ yìí, ṣé ẹ rántí pé lọ́dún tó kọjá ni àyẹ̀wò fihàn pé ọkọ rẹ̀ lùgbàdì àrùn kòrónà, bó bá sì ti rí bẹ́ẹ̀, àtìyàwó àtọkọ, wọ́n gbọ́dọ̀ wà lọ́tọ̀ọ̀tọ̀ ni, kód̀a wọn kò gbọdọ̀ yọjú sẹ́nìkankan.
Ohun tó gbé obìnrin yìí wọnú yàrá ọ̀tọ̀, tí ọkọ rẹ̀ náà sì wà lọ́tọ̀ nìyẹn, kìí ṣe ìfẹ́ inú wọn.
Ṣùgbọ́n ohun tó ya àwọn èèyàn lẹ́nu ni ọ̀rọ̀ tó sọ, torí ọ̀pọ̀ àwọn tọkọ-tìyàwó ni wọn kìí jọ sun inú yàrá kan náà.
Látìgbà náà ni àwọn mọ̀lẹ́bí náà kò sì fi ọ̀rọ̀ àrùn kòró yìí ṣeré rárá, bí wọ́n ti ń kìlọ̀ fáwọn aráàlú náà ni wọ́n ń gbé ìgbésẹ̀ láti mú òpin bá àrún náà nípínlẹ̀ náà, èyí kò sì ṣẹ̀yin ìgbésẹ̀ tóun náà ń gbé láti ran ọkọ rẹ̀ lọ́wọ́, àti ìrànlọ́wọ́ àwọn àjọ tó ń ṣàkóóso ètò ìlera nípínlẹ̀ náà.
Fún àwọn tó súnmọ́ Bísí Fáyẹmí dáadáa, wọ́n á mọ̀ pé lára àwọn nǹkan tó jẹ obìnrin yìí lógún jù ni bí àwọn obìnrin tó wà láwùjọ yóò ṣe dipò ńlá mú lórílẹ̀-èdè wa lá ì fojú pa wọ́n rẹ́, tàbí lá ì tẹ ẹ̀tọ́ wọn mọ́lẹ̀, gẹ́gẹ́ bó ṣe wà nílẹ̀ òkèèrè.
Ó ní, kò dára tó kó jẹ́ pé ṣe làwọn ọkùnrin olóṣèlú yóò máa lo àwọn obìnrin gẹ́gẹ́ bíi irinṣẹ́, nígbà tó jẹ́ pé iṣẹ́ tí wọ́n ń lò wọ́n fún nni, àwọn obìnrin yìí náà kájú ẹ̀, wọ́n le ṣe é.
“A kìí ṣalágbe, kíí ṣe nǹkan tó dára ká máa lọọ bẹ̀bẹ́ káàkiri, àsìkò ti tó fáwa náà láti gbẹ̀tọ́ wa, àwa náà ní ipa láti kó nínú ètò ìdàgbàsókè orílẹ̀-èdè yìí, gbogbo òfin ló sì wà nílẹ̀ táa lè lò láti ṣe ohun tí ó bá wà lọ́kàn wa láti ṣe.
Bẹ́ẹ̀ la ní láti máa ran ara wa lọ́wọ́, a ò gbọdọ̀ rí ara wa gẹ́gẹ́ bíi ọ̀tá ara wa, ọ̀já tí Ọlọ́run gbé lé wa lọ́wọ́, ká fi pọn ara wa ni, kìí ṣe láti fi bá ara wa jà, ká tọ́ àwọn ọmọ wa lọ́nà tó yàtọ̀, tí wọn á fi yàn tí wọ́n á fi yanjú.
” Ìmọ̀ràn rẹ̀ẹ̀ fáwọn obìnrin nìyí.
A máa bá àwọn iléeṣẹ́ ẹ̀rọ ìbánisọ̀rọ̀ ṣèpàdé láti dín owó íntánẹ́ẹ̀tì kù – Sanwó-Olú
Gómìnà Babájídé Sanwó-Olú ti ṣèlérí áti ṣèpàdé pẹ̀lú àwọn iléeṣẹ́ eléro ìbánisọ̀rọ̀ láti gbà wọ́n nímọ̀ràn lọ́nà tí wọ́n le gbà mú àdínkù bá owó tí wọ́n ń gbà lórí owó íntánẹ́ẹ̀tì lówó àwọn aráàlú.
Sanwó-Olú sọ̀rọ̀ yìí lásìkò tó ń dá sí ọ̀rọ̀ ẹ̀kọ́ orí íntánẹ́ẹ̀tì tàwọn ọmọléèwé ń ṣe lásìkò yìí, èyí tí wọ́n pè ní E-Learning.
Ètò yìí làwọn ọmọléèwé káàkiri ípínlẹ̀ Èkó fi ń kẹ́kọ̀ọ́ lásìkò yìí, ṣùgbọ́n ọ̀pọ̀ àwọn òbí ni wọ́n ń kérora owó gọbọi tí wọ́n ń ná lórí íntánẹ́ẹ̀tì fún àwọn ọmọ wọn láti kẹ́kọ̀ọ́.
Ṣùgbọ́n gómìnà ní, lóòótọ́ kò tí ì sí àjọsọ pẹ̀lú àwọn iléeṣẹ́ ẹlẹ́rọ ìbánisọ̀rọ̀ wọ̀nyí, bó tiẹ̀ jẹ́ pé ìjọba ìpínlẹ̀ Èkó ti ń ṣiṣẹ́ láti fa àwọn okùn íntánẹ́ẹ̀tì náà, tí wọ́n pè ní Fibre Optics, káàkiri àwon iléèwé àti ọsibítù tó wà nipínlẹ̀ náà.
Ẹgbẹ̀rún kìlómítà mẹ́ta àtààbọ̀ nìjọba ń fà lọ́wọ́, iṣẹ́ náà sì ti fẹ́ẹ̀ parí, nígbà tó bá parí, àdínkù máa bá owó gọbọi táa ń san lórí íntánẹ́ẹ̀tì làwọn iléèwé àti àwọn ọsibítù ìjọba, àti iléeṣẹ́ ìjọba náà.
“A ò tí ì bá wọn sọ nǹkankan nípa ẹ̀, ṣùgbọ́n pẹ̀lú bí ẹ ṣe mẹ́nu bà á yìí, a máa bá wọn sọ ọ́, káwọn náà ṣiṣẹ́ lórí ẹ̀, kí owó íntánẹ́ẹ̀tì le dínkù.
MC Olúọmọ sọ̀rọ̀ nípa Màmá ẹ̀; Oríṣìíríṣìí iṣẹ́ ẹ̀gbin ni Màámi ṣe láti tọ́jú àwa ọmọ, ṣùgbọ́n adùn ló gbẹ̀yìn ẹ̀ fún wọn
Wọ́n ti máa ń sọ gbólóhùn yìí tipẹ́ ṣùgbọ́n kì í ṣe ọ̀pọ̀ èèyàn ló gbà á gbọ́, wọ́n á ní ‘Kò s’Ọ́ba l’Óṣòdì àyàfi OLÚỌMỌ’.
Ṣùgbọ́n lọ́jọ́ kẹrìndínlógún, ọjọ́ Àbámẹ́ta, oṣù Karùn-ún, Ọdún 2020 tí a mú àdéhùn ìpàdé wa pẹ̀lú MC Olúọmọ, ìyẹn Àlàájì Músílíù Akínsàyà, ṣẹ lọ̀rọ̀ yìí farahàn gedengbe.
Kò rọrùn fún ikọ̀ Àṣejèrè láti rí ọkùnrin alága àwọn onímọ́tò náà bá sọ̀rọ̀ ṣùgbọ́n obìnrin kan tí wọ́n ń p̀e ní Ìyá Àbọ̀, tií ṣe olórí ẹbí, tó jẹ́ ẹ̀gbọ́n fún Olúọmọ ló ṣatọ́nà bípàdé náà ti wáyé.
Ohun tó sì gbé wa dé ọ̀dọ̀ rẹ̀ kò ju ti ìpapòdà màmá wọn; Olóògbé Àláájà Ọmọ́tóńwò Àbẹ̀bí Akínsànyà, tí gbogbo èèyàn mọ̀ sí Màmá Agége.
Ṣé Ìyá Àbọ̀ ti kọ́kọ́ gbà wá lálejò ní tiwọn lọ́jọ́ kẹtàlá, Ọjọ́rú, oṣù kaàrún.
Kò rọrùn láti ṣèfọ̀rọ̀wérọ̀ fún un, nítorí ó gbọ́dọ̀ gbàṣẹ lọ́wọ́ àbúrò rẹ̀ kó tóó bá àwọn oníròyìn sọ̀rọ̀.
Lójúẹsẹ̀ ni Ìyá Àbọ̀ ti pe Olúọmọ lórí fóònù, ó sì gba sí i lẹ́nu, ìyẹn nìkan kọ́; Ṣíámaànù náà gbà láti bá Àṣejèrè sọ̀rọ̀.
Èyí mú kó jẹ́ ìgbà àkọ́kọ́ tó máa bá oníròyìn sọ̀rọ̀ lẹ́kùn-ún-rẹ́rẹ́ nípa ikú ìyá rẹ̀ àti ìgbésí ayé wọn.
Nígbà tí ikọ̀ Àṣejèrè délé Olúọmọ, oríṣii àwọn èèyàn ni wọ́n ń rọ́ wàá kí ọkùnrin náà kú ará fẹ́ra kù.
Bó sì ti ń gbàlejò àwọn èèyàn lọ́tùn lósì ló ń pàṣẹ pé kí wọ́n ṣètọ́jú àwọn àlejò òuń, “Ẹni tí kò bá gbààwẹ̀, ẹ ṣe ouńjẹ fún un o”, ohun tó ń wí nìyẹn o.
Ká má purọ́, èèyàn tó ṣọmọlúàbí ni Olúọmọ, èyí sì yàtọ̀ sóhun táwọn èèyàn kan ń sọ nípa rẹ̀.
Láì fọ̀rọ̀gùn, ẹ farabalẹ̀ kí ẹ ka ohun tí Àlàájì Músílíù Akínsàyà, MC Olúomo àti Ìyá Àbọ̀, Àlàájà Kíbítí Adénúgà Akínsànyà, ẹ̀gbọ́n rẹ̀ bá SINMISỌ́LÁ ÀJÀDÍ àti OLÚWATÓYÌN MATHNUEL sọ.
Owo tí mo kọ́kọ́ tùjọ nídìí iṣẹ́ mọ́to ni mo fi kọ́lé fún Màámi – MC Olúọmọ
Àṣejèrè: Alága, ẹ kú àsẹ̀yìndè Màmá, ẹ̀yin wọn ti dáa ná MC Olúọmọ: O jàre!
Ẹ ṣe é!
Àṣejèrè: Ẹ jẹ́ ká mọ̀ yín síwájú sí i?
MC Olúọmọ: Ẹ ṣe é!
Orúkọ tèmi ní Àlàájì Músílíù Àyìndé Akínsànyà, ọ̀gá àwọn Onímọ́tò ní ìpínlẹ̀ Èkó, èmi ni wọ́n ń pè ní MC Olúọmọ.
Àṣejèrè: Kín ni ẹ lè sọ nípa Olóògbé, ìyẹn Màmá yín?
MC Olúọmọ: Hẹn hẹn!
Nǹkan tí mo lè sọ lórí ìrìnàjò màmá ni pé màmá gbìyànjú lórí ọmọ púpọ̀, mo rántí pé nígbà tí ọkọ màmá, tí wọ́n jẹ́ ọmọ Àwórì, tí wọ́n jẹ́ bàbá tiwa, Ìyẹn Olóògbé Wusé Adékàn Akínsànyà kú l’Óṣòdì níbi, mo wà ní pamari kẹta, ìyẹn Primary 3, níléèwé alákọ̀ọ́bẹ̀rẹ̀ Afọlábí l’Óṣòdì lọ́dún náà lọ́hùn ún.
Àwọn ẹbí fẹ́ẹ́ ṣú Màmá mi lópó ṣùgbọ́n màmá kò gbà, ni wọ́n bá lé Màmá jáde nílé.
Láti ìgbà yẹn ni màmá mi ti ń ṣe àdágbé, àdáfà, wàhálà ọmọ.
Lásìkò yẹn ni màmá mú mi lọ s’Ábẹ́òkúta lọ́dọ̀ ẹni tó kù n’Íyàá fún wọn nígbà náà.
Màmá gbìyànjú kí n kàwé nílé ẹ̀kọ́ Òkè-Ẹ̀fọ̀n, l’Ábẹ́òkúta.
Ó wu màmá kí n kàwé, ṣùgbọ́n owó já màmá ní ìṣòro ìgbà náà, àti pé ojú mi kìí gbà á tí màmá bá wáá kí wa l’Ábẹ́òkúta lẹ́yìn ọjọ́ márùn ún tí wọ́n bá lò pẹ̀lú wa láti tún padà sẹ́nu iṣẹ́ agbálẹ̀ títí l’Ékòó, ojú mi kìí gbà á, ṣe ni mà́a máa sun ẹkún gẹ́gẹ́ bí ọmọdé nígbà náa lọ́hùn.
Màmá gbìyànjú lórí ọmọ o, ìgbà tójú abiyamọ kò gbà á mọ́ ni wọ́n bá ní kí n wá máa kọ́ṣẹ́ káfíńtà l’Ékòó.
Ọmọ ọdún mẹ́tàlá ni mo wà tí mo ti ń dá ṣe kọ̀ǹdọ́kítọ̀, tí maa dẹ̀ tún lọ síbi ẹ̀kọ́ṣẹ́ káfíńtà tí màmá fi mí sí, bó tiẹ̀ jẹ́ pé inú màmá kò dùn sí iṣẹ́ ọmọ ẹ̀yìn mọ́tò tí mo ń ṣe nígbà náà.
Lẹ́yìn bíi ọdún kan àti ààbọ̀ tí mo ti ń kọ́ṣẹ́ yìí, ọ̀gá yìí náà kò ríṣẹ̀ gbà déédé, ni mo bá kúkú gbájú mọ́ṣẹ́ ọmọ ẹ̀yìn ọkọ̀ tí mo ń ṣe.
Ìgbà tó yá ni màmá bá kúkú fi mí sílẹ̀ pé àdúrà òbí lórí ọmọ, pàápàá jùlọ ọmọ líle kò ní gbé.
Bí mo ṣe bẹ̀rẹ̀ sí í yí i mọ́ra wọn nìyẹn, gẹ́gẹ́ bí ọmọ onímọ́tò.
Nígbà náà àjọ la máa ń dá bọ́sítọọ̀bù wa, àwọn alájọ á fún wa ní káàdì, à á bẹ̀rẹ̀ sí í dájọ.
Owó àjọ àti owó iṣẹ́ ọkọ̀ lọ́tùn lósì ni mo tù jọ, tí mo kọ́kọ́ fi tún ilé tí Màmá ń gbé kọ́, ṣùgbọ́n iṣẹ́ afọlẹ̀, agbálẹ̀ títí ìjọba kò ṣeé ṣe mọ́, nítorí àgbà ti dé sí màmá, ṣùgbọ́n pẹ̀lú ìrànlọ́wọ́ Ọlọ́run lẹ́nu iṣẹ́ mọ́tò tí mo ń ṣe, mo ra ilé fún Maámi, Ọlọ́run tún ràn mí lọ́wọ́ láti rán wọn lọ sí Háájì lọ́dún 1999 sí 2000.
Àwọn àti àwọn ìyàwó mi ni wọ́n jọ lọ Háájì nígbà kan náà.
Màma gbìyànjú lórí ọmọ torí ẹ̀ mo ṣe wò ó pé wọ́n ní láti jẹun ọmọ, kí wọ́n gbádùn kí ọlọ́jọ́ tóó dé.
Ọmọ ọdún mẹ́tàlá ni mo wà tí mo ti ń dá ṣe kọ̀ǹdọ́kítọ̀, tí maa dẹ̀ tún lọ síbi ẹ̀kọ́ṣẹ́ káfíńtà tí màmá fi mí sí, bó tiẹ̀ jẹ́ pé inú màmá kò dùn sí iṣẹ́ ọmọ ẹ̀yìn mọ́tò tí mo ń ṣe nígbà náà.
Lẹ́yìn bíi ọdún kan àti ààbọ̀ tí mo ti ń kọ́ṣẹ́ yìí, ọ̀gá yìí náà kò ríṣẹ́ gbà déédé, ni mo bá kúkú gbájú mọ́ṣẹ́ ọmọ ẹ̀yìn ọkọ̀ tí mo ń ṣe.
Ìgbà tó yá ni màmá bá kúkú fi mí sílẹ̀ pé àdúrà òbí lórí ọmọ
Àṣejèrè: Ǹjẹ́ ará fu yín, bóyá ẹ lálàá tàbí màmá gan-an ti ń fi àpẹẹrẹ hàn yín pé ọlọ́jọ́ ti dé?
MC Olúọmọ: Ẹ ṣe é!
Ṣé ẹ ri l’Ọ́jọ́rú, ọjọ́ kọkàndínlọ́gbọ̀n, oṣù kẹrin, ìyẹn 29th April, torí ọgbọ̀njọ́, 30 April, ni wọ́n kú, Màmá ti tètè jí, wọ́n ti wẹ̀, fúnra màmá ni wọ́n ré èékánná wọn, màmá tún fi ọ̀dà dúdú kun irun wọn, wọ́n ń yà á, mo jókòó tìwọ́n ní pálọ̀, nínú ilé tí a wà yìí náà ní o, torí ó pé oṣù kan tí mo gbé màmá wọ inú ilé yìí, tí mo dẹ̀ ra ọkọ̀ ayọ́kẹ́lẹ́ fún wọn ni màmá kú.
Kí n má fọ̀rọ̀ gùn; màmá jókòó lẹ́gbẹ̀ẹ́ mi, wọ́n bẹ̀rẹ̀ sí í ṣàdúrà lọ́pọ̀lọpọ̀ fún mi, lẹ́nu ẹ̀ lẹnìkan pè mí lórí fóònù la bá ń sọ̀rọ̀ ló bá lóun fẹ́ẹ́ bá màmá sọ̀rọ̀, lórí fóònù màmá gba á níyànjú lórí ọ̀rọ̀ ọlọ́kọ̀ dé, màmá sì ṣàdúrà fún un.
Ẹni yìí wá bi màmá léèrè pé ‘Kínni kóun bá Màmá rà bọ̀ tóun bá ń bọ̀ wá kí wọn?
Màmá ní aṣọ léèsì funfun làwọ́n fẹ́.
Yàtọ̀ sí èyí, èèyàn tó máa ń tọ́jú ilé, tó máa ń gbálẹ̀ fún wọn; Ẹgbẹ̀rún mẹ́ẹ̀ẹ́dọ́gbọ̀n ni màmá san fun gẹ́gẹ́ bíi owó oṣù rẹ̀, dípò ẹgbẹ̀rún mẹ́wàá tí wọ́n máa ń san fónítọ̀hún.
Gbogbo ènìyàn tó bá wá kí màmá lọ́jọ́ Wẹ́sdè ó ku ọ̀la tí wọ́n fẹ́ẹ́ kú ni Màmá fún lówó, owó tuntun tó níye lórí bíi ẹ̀bùn, tílẹ̀ ọjọ́ náà fi ṣú, ohun tí wọ́n ṣe nìyẹn.
Nígbà tó wá di ọjọ́ Tọ́sde, Ọgbọnjọ́ tí màmá kú gan-an, èmi wà nínú yàrá tèmi lókè, nítorí mo kúrò nílé ọ̀dọ̀ mi lá ti sá fáwọn àlejò nítorí àrùn Kòrónà tó gba òde kan yìí.
Mo ń wò wọ́n nínú yàrá tèmi láti inú kámẹ́rà, mo rí i pé, wọ́n tan rédíò wọn láti gbọ́ kókó inú ìwé ìròyìn, lẹ́yìn tí wọ́n ṣe èyí tán, wọ́n padà sórí ibùsùn wọn, màmá dẹ̀ da aṣọ ìbora wọn funfun bora.
Nígbà tó sì jẹ́ pé bí màmá ṣe máa ń sùn nìyẹn, kò jẹ́ kí èmí kà á kún.
Láìpẹ́ nínú kámẹ́rà ni mo rí ìyàwó ẹ̀gbọ́n mi tó sún mọ́ wọn jùlọ, ló ń sáré kiri inú yàrá, ni mo bá sọ̀kalẹ̀ láti bi í léèrè pé ṣé ó ń ṣe eréepá nínú ilé ni?
Ló bá ní rárá o, màmá ni o, mo ní kí ló ṣe màmá, ṣe bí wọ́n ń sùn ni?
Ó ní rárá o, tòuń yé òun o, màmá kò sùn o, ni mo bá sún mọ́ Màámi, mo yẹ ọwọ́ wọn wò, ni mo bá rí i pé ọlọ́jọ́ ti dé.
Mo wá wò ó pé ṣé bí èèyàn ṣe máa ń kú nìyi?
Alábájọ tí Màámi fi sọ pé òun fẹ́ aṣọ léèsì funfun gẹ́gẹ́ bí ẹ̀bùn.
Kódà, aṣọ àrán tí wọ́n wọ̀ ní Mẹ́kà láì mọ iye ọdún sẹ́yìn, Màmá yọ ọ́ sílẹ̀ fún ìsìnkú wọn àti aṣọ funfun tí mo fi ń kírun ni wọ́n fi wè wọ́n.
Kí n má tàn yín Àṣejèrè, ikú Màámi dùn mí, kò sẹ́ni tó má fẹ́ kí arúgbó òun kú, mi ò tíì gbàgbọ́ pé Màámi ti kú, lẹ́yin ọdún kan, mi ò rò pé ó tí ì le kúrò lára mi.
Àṣejèrè: Hun!
Báwo ló ṣe rí lára yín nígbà tí wọ́n fẹ́ẹ́ gbé màmá wọnú sààréè?
MC Olúọmọ: Haa!
Mo sá kúrò ni!
Ojú mi ò gbà á, ṣe ni mo ń ké bí ọmọdé, àwọn Àfáà ló fà mí padà o.
Àfáà Sulaimon Oníkíjìpá sọ pé ó gbọ́dọ́ ṣojú mi àti pé ohun ìdùnnú ni fún mi nítorí ọjọ́ keje ààwẹ̀ ni màmá kú, ó tún wá jẹ́ ọjọ́ Àlàmísì, Tọ̀sdè, Màámi kò dà mì láàmú, kò ṣàìsàn tó fi kú, wọ́n ní; ọpẹ́ ló yẹ mí.
Àṣejèrè: Pẹ̀lú bí ẹ ṣe nífẹ̀ẹ́ màmá yín, ṣé ká máa fojú sọ́nà fún àjọ Àlàájà Ọmọ́tóńwò Foundation?
MC Olúọmọ: Kí Ọlọ́run Ọba kẹ́mi níkẹ̀ ọlà ju báyìí lọ, Mo fẹ́ kọ́ mọ́ṣáláasí tí a ó kùn lọ́dà funfun, tí gbogbo ohun yòówù tó bá fẹ́ẹ́ wà nínú rẹ̀ yóò jẹ́ funfun fún ìrántí Màámi nítorí Màámi fẹ́ràn oun funfun nígbà ayé rẹ̀.
Ẹ rí i pé ilé tí wọ́n gbé yìí; funfun ni àti gbogbo ohun tó wà nínú ẹ̀.
Pẹ̀lúpẹ̀lú, Màmá fẹ́ràn Ọlọ́run àti àdúrà púpọ̀ torí ìdí èyí mi ò ṣe òkú tí a máa ra àǹkará, pe eléré, rárá kò jọ́ ọ́, lẹ́yìn Kòrónà yìí lágbára Ọlọ́run, màá ṣàdúrà fún Màámi, oníkálukú tó bá ń bọ̀ níbi àdúrà yìí, kó wọ aṣọ funfun, mì ò ṣe òkú a ń mú àǹkará o!
Aṣejere: A dúpẹ́ ewu tó fòyín dá lọ́dún kan ṣẹ́yìn, báwo ló ṣe rí lára Màmá nígbà tí wọ́n gbọ́?
MC Olúọmọ: Màámi kò gbọ́ pé wọ́n gún mi o, Haa!
Gbogbo bí mo ṣe wà ní ọsibítù, tí mo tún lọ sí Amẹ́ríkà fún ìtọ́jú, a ò jẹ́ kí màmá gbọ́, kó dà a ò jẹ kí wọ́n gbọ́ rédíò lásìkò ìṣèlè burúkú náà.
Àṣejèrè: Kín ni ẹ máa pàdánù jù nípa Màmá?
MC Olúọmọ: Nǹkan tí mo máa pàdánù jù nípa Màámi ni lọ́rọ̀ ìyànjú wọn pé; ‘Máa ṣóra, ojú lalákàn fi ń ṣọ́lé.
Màámi á ní; ‘màá yè o o, àdàbí táwọn bá ṣebi sọ́mọ ọlọ́mọ nìkan lókù’, Màámi á ṣàdúrà fún mi tí n bá ti wá ń lọ màá fẹnu kò wọ́n níwájú orí.
Wọ́n tún máa ń sọ pé Abiyamọ kìí ṣépè fọ́mọ tó bá burú, àdúrà lọ̀rọ̀ irú ọmọ bẹ́ẹ̀ gbà, ẹ wò ó, mi ò tí mọ̀ pé màmá kú, i miss her soo much!
Ṣùgbọ́n inú mí dùn pé gbogbo ọ̀rọ̀ tí wọ́n ń sọ pé àwọn kò ní ṣàárẹ̀, àwọn kò ní dà mí láàmú tí àwọn bá fẹ́ẹ́ kú nítorí náà kí n yé é ra oògùn fáwọn látìlú òyìnbó, tí mo bá ra ògùn láti Amẹ́ríkà, Màámi á rẹ́rìn-rẹ́rìn pé àwọn kò ní ṣàárẹ̀, pé ikú wọ́ọ́rọ́ làwọ́n máa kú, ó dẹ̀ rí bẹ́ẹ̀, èyí dùn mọ́ mi nínú lọ́pọ̀lọpọ̀.
Àṣejèr̀e: Irú ọ̀rọ̀ wo ni màmá máa ń sọ fún yín tí ẹ kò le gbàgbé?
MC Olúọmọ: Màámi máa ń sọ fún mi pé ẹní tó bá rùure ló máa sọ̀ọre, ẹni tó bá lo inú méjì pẹ̀lú mi kàn ń ṣe ara ẹ̀ ni, pé kí n yára láti gbọ́rọ̀ ṣùgbọ́n kí n lọ́ra láti fèsì, nítorí náà ni ipò tí Ọlọ́run gbé mi dé lọ́jọ́ òní yìí, tẹ́nìkan bá sọ̀rọ̀ nǹkan tí kìí ṣe òótọ́ fún mi, mi ò ní bínú, màá kàn máa wò ó ni, nítorí mo mọ̀ pé tó bá yá òtítọ́ máa farahàn.
Àṣejèrè: Ìmọ̀ràn yín fáwọn abiyamọ lápapọ̀?
MC Olúọmọ: Ìmọ̀ràn mi fáwọn abiyamo ni pé, kí wọ́n máa ṣàdúrà fáwọn ọmọ wọn, kí wọ́n má da àwọn ọmọ sílẹ̀ fún ẹnìkankan láti tọ́jú, ọmọ tó bá burú kò ṣe é ta nù, àdúrà lọ̀rọ̀ ẹ̀ gbà, kí wọ́n má ro ibi sọ́mọlàkejì tàbí kí wọ́n máa ṣe ọmọ ọ̀dọ̀ bí kò ti tọ́, nítorí ohun téèyàn bá ṣe ló máa gbà, ká tọ́jú ọmọ ọ̀dọ̀, ọmọ ọlọ́mọ bíi tiwa, káwọn ọmọ tiwọn náà le rí aláànú, ẹrú ní baba ò, ọ̀nà ló jìn o!
Àṣejèrè: Lákòtán kí lorúko Màmá Agége?
MC Olúọmọ: Orúkọ Màmá ni Àlàájà Sinat Àbẹ̀bi ́Ọmọ́tóńwò Akínsànyà.
Màmá Agége ni wọ́n, torí Agége ni wọ́n gbé fún ìgbà pípẹ́, ibẹ̀ ni mo ti bá wọn kiri epo rí, ibẹ̀ ni mo ti bá Màámi ta Àmàlà ní Kàtáńgówá láti Agége, ìsọ̀ oúnjẹ Màámi ṣì wá ní Kàtáńgówá di bí a ṣe ń sọ̀rọ̀ yìí!.
Òṣèlú kọ́ ni mo bá lọ sí Kánò, mo wá bá ọ̀rẹ́ mi ṣayeye ni – Tinubu
Aṣíwájú Bọ́lá Ahmed Tinubu, ọ̀kan nínú àwọn àgbààgbà ẹgbẹ́ òṣèlú APC ti sọ pé ọ̀rẹ́ òun kan tó ń ṣèyàwó fọ́mọ rẹ̀ lóun wá síbi ayẹyẹ rẹ̀; kìí ṣe tòṣèlú lòun bá wá sílùú Kano.
Àwọn èèyàn kan ló ń gbé e pòòyì ẹnu pé tòṣèlú l’Aṣíwájú bá wá sílẹ̀ẹ̀ Kano lọ́jọ́ Fráìde àná, ṣùgbọ́n bàbá náà ti dá wọn lóhùn pé kìí sọ̀rọ̀ òṣèlú rárá.
Bákan náà ni Tinubu tún sọ pé, ọ̀rọ̀ ìṣọ̀kan orílẹ̀-èdè yìí jẹ òun lógún, ohun tó sì yẹ kí gbogbo ẹni tó bá fẹ́ràn Nàíjíríà máa sọ lásìkò yìí nìyẹn, kìí ṣọ̀rọ̀ òṣèlú rárá.
“Mi ò wá polongo tàbí sọ̀rọ̀ òṣèlú kankan, ìgbeyàwó ọmọ ọ̀rẹ́ mi tímọ́tímọ́ kan ni mo wá fún ní Kano.
” Tinubu ló sọ̀rọ̀ bẹ́ẹ̀.
“Sẹ̀kí ti fòògùn gba gbogbo ásìkí mi, mi ò fẹ́ ẹ mọ́”
Ọ̀gbẹ́ni Ọláwálé Búsàrí, ti sọ fún iléẹjọ́ kọkọ-kọkọ tó wà nílùú Màpó, n’Íbàdàn pé kí adájọ́ tú ìgbeyàwó òun ká, torí ìyàwó òun ti fòògùn gba gbogbo aísìkí òun tán.
Bàbá ọlọ́mọ mẹ́rin ọ̀hun sọ fún adájọ́ pé odún kẹtàlélógún rèé tóun ti fẹ́ Sẹ̀kí sílé bíi aya, ṣùgbọ́n obìnrin náà ṣoògùn ju ẹ̀gbẹ̀jí lọ.
Ó ní, òògùn tó ń ṣe kiri ló fi gba aísìkí òun, tí gbogbo ọrọ̀ ajé fi lọ sílẹ̀ páta, àti pé gbogbo ìlépa òun ni kò so èso rere kan, gbogbo bóun ṣe ń lù ú pé kó dùn; ni kò dún rárá.
Nígbà tó ń sọ̀rọ̀ níwájú Ààrẹ iléẹjọ́ náà, Ọ̀gbẹ́ni Adémọ́lá Ọdúnadé, Búsàrí tó ń gbé ní agbègbe Ọ̀jọ́ọ̀ ní bí owó ṣe ń dúró lọ́wọ́ ìyàwó òun, ni ọ̀dá owó ń dá òun.
“Nígbà tí mo lọọ bèèrè lọ́wọ́ àwọn Ààfáà ni wọ́n sọ fún mi pé ìyàwó mi ló wà nídìí ohun tó ń ṣẹlẹ̀ sí mi, torí gbogbo ìgbìyànjú mi, pàbó ló já sí.
“Láìpẹ́ yìí tí mo tún ń wá nǹkan nínú ilé, ni mo rí oògùn abẹnugọ̀ǹgọ̀ tíyàwó mi ń lò fún mi, nínú ibi táa ń kó aṣọ sí.
“Kódà, nínú òrùlé ló tọ́jú àwọn kan sí, nínú àwọn ìjẹun kan báyìí ló tọ́jú ẹ̀ sí.
Mo ti jẹ́ kó di mímọ̀ fáwọn ọmọ rẹ̀, káwọn náà lè mọ̀ nǹkan tíyàá wọn dán wò lára.
Ṣùgbọ́n Sẹ̀kí ní irọ́ funfun báláú lọkọ òun ń pa, ó ní nítorí àwon adigunjalè lòuń ṣe tọ́jú òògùn náà sínú ilé, láti mú ojú wọn kúrò nínú ilé àwọn.
“Olúwa mi, Búsàrí náà le jẹrìí sí i pé àwọn olè máa ń yọ wá lẹ́nu nínú ilé yìí, ohun tó mú mí ṣòògùn yìí nìyẹn o.
”Bákan náà ni Sẹ̀kí tún sọ pé òun mọ̀ pé Búsàrí ti fẹ́yàwó mí-ìn, ṣùgbọ́n nítorí àwọn ọmọ tí mo bí fún un, olúwa mi, ẹ má tú wa ká o!Ṣùgbọ́n o, adájọ́ ti tú ìgbéyàwó ọ̀hún ká, ohun tí iléẹjọ́ náà sọ ni pé kò sí ìrẹ́pọ̀ àti ìfẹ́ mọ́ láàárín àwọn tọkọ-tìyàwó náà.
Bẹ́ẹ̀ ló sì pàṣẹ pé kí Búsàrí máa san ẹgbẹ̀rún mẹ́rin náírà lóṣooṣù fún Sẹ̀kí láti máa fi tọ́jú àwọn ọmọ rẹ̀.
Gbogbo ìlépa Sanwó-Olú ni láti lé àwọn ayédèrú abánikọ́lé àti abániwálé kúrò l’Ékòó – Tókẹ́ Benson
Láìpẹ́ yìí ni olùgbaninímọ̀ràn fún Gómìnà Babájídé Sanwó-Olú, Arábìnrin Tókẹ́-Benson Awóyínká ṣèfilọ́lẹ̀ ẹ̀rọ ayélujára, níbi táwọn abánikọ́lé àtàwọn abániwálé yóò ti máa forúkọsílẹ̀, nítorí àti gbógun ti àwọn aláyédèrú.
̀Awọn àṣeyọrí ètò yìí àtàwọn ọ̀rọ̀ tó rọ̀ mọ́ ilé gbígbé nípìnlẹ̀ Èkó ni Tóké Benson bá Àṣejèrè sọ làìpẹ́ yìí.
Ohun tí wọ́n bá wa OJÚOLÚWAKÒTÌMÍ OLÚṢÍNÀ sọ rèé.
Àṣejèrè: Ètò ìforúkosílẹ̀ ayélujára tẹ́ẹ ní káwọn èèyàn máa ṣe lọ́dọ̀ yín, ǹjẹ́ àwọn èèyàn tẹ́wọ́ gbà á?
Tókẹ́ Benson: Ohun tó ṣẹlẹ̀ ni pé, àwọn èèyàn kìí tètè tẹ́wọ́ gba nǹkan tuntun, ohun tó tún ṣẹlẹ̀ lásìkò yìí ti jẹ́ ká mọ̀ pé bí a ò bá ṣe é, ó máa lẹ́yìn.
A dá kinní yẹn sílẹ̀ lọ́jọ́ kọkànlá, oṣù kẹfà, ọdún 2020.
Ó ti lé lẹ́gbẹ̀rún èèyàn tí wọ́n ti forúkọsílẹ̀ níbẹ̀, àwọn mí ìn ti forúkọsílẹ̀ tán.
Ohun tó kù ni kí àwa náà dìde láti lọọ ṣàyẹ̀wò àwọn àkọsílẹ̀ wọn.
Ohun tíjọba sọ ni pé a ò fẹ́ àwọn abániwálé táá ò mọ iléeṣẹ́ wọn, ohun tó mú wa tọ̀ wọ́n lọ nìyẹn láti mọ ibi tí wọ́n ti ń ṣiṣẹ́, ká le dáàbò bo àwọn aráàlú tó ń bá wọn dòwòpọ̀.
Àṣejèrè: Awọn éjẹ́ẹ́ǹtì kéékèèké tó jẹ́ pé ẹlom̀íì kò tiẹ̀ lọ́fíìsì, báwo le ṣe ń mọ irú wọn?
Tókẹ́ Benson: Ó lóhun táa ń bèèrè lọ́wọ́ wọn, ẹní bá dá iléeṣẹ́ sílẹ̀, ó gbọ́dọ̀ níwè àṣẹ ọ̀dọ̀ ìjọba àpapọ̀, ìyẹn CAC.
Kìí ṣe fọ́tò nìkan là ń yà, gbogbo àwọn to wà níléeṣẹ́ yẹn là ń bèèrè, àwọn adarí wọn, àtàwọn tó ń bá wọn polówo, àwọn táa ń pè ní mákẹ́tà, gbogbo àwọn èèyàn wọ̀nyí la gbọ́dọ̀ mọ irú èèyàn tí wọ́ń, a fẹ́ẹ́ mọ̀ wọ́n délé-délé.
Àṣejèrè: Báwo lẹ ṣe ń bójútó àwọn éjẹ́ẹ́ǹtì kéékèèké yìí, àwọn tí wọ́n ń bá ni wá yàrá kan, wá ṣọ́ọ̀bù kan?
Tókẹ́ Benson: Àwọn la ń pè ní mákẹ́tà tàbí broker lédè òyìnbó.
Kí ẹnikẹ́ni tóó di éjẹ́ẹ́ǹtì lọ́dọ̀ wa, nínú òfin táa kọ sílẹ̀ ni pé, onítọ̀hún yóò ti kọ́kọ́ kàwé nípa iṣẹ́ tóó fẹ́ẹ́ ṣe àti bẹ́ẹ̀ bẹ́ẹ̀ lọ.
Lára àwọn nǹkan tí wọ́n ń kọ́ wọn ni pé éjẹ́ẹ́ǹtì kò lẹ́tọ̀ọ́ àti gba owó sọ́wọ́, láńlọọ̀dù ló lẹ́tọ̀ọ́ àti gbowó sọ́wọ́.
A tún fi kún un pé kò sí pé mákẹ́tà kan ń dá ṣiṣẹ́, wọ́n gbọ́dọ̀ wà lábẹ́ ọ̀gá kan, ọ̀gá yẹn ló máa kọ́ṣẹ́ lábẹ́ rẹ̀, ọ̀pọ wọn ni wọn kò kájú ìwọ̀n, ṣùgbọ́n a kò fẹ́ẹ́ gbaṣẹ́ lọ́wọ́ wọn, à ń gbà wọ́n níyànjú kí wọ́n ki ara wọn bọ abẹ́ ọ̀gá kan tí wọ́n máa kọ́ṣẹ́ níbẹ̀, bémi náà ṣe kọ́ṣẹ́ lọ́ọ́yà nìyẹn o.
Bíí ẹgbẹ̀rún mẹ́wàá ni wọ́n, àwọn ọ̀gá yìí ló máa fọwọ́ sọ̀yà fún wọn nígbà tí a bá fẹ́ẹ́ ṣàyèwò fún wọn.
Àṣejèrè: Ìwé ìròyìn kan sọ nípa ẹni tí éjẹ́ẹ́ǹtì kan ṣe gbájúẹ̀ fún láìpẹ́ yìí, kí lakitiyan yín láti rí i pé ní àwọn òṣìṣẹ́ tó tó láti bójútó irú àwọn nǹkan yìí?
Tókẹ́ Benson: Bí ẹ ṣe rí iléeṣẹ́ wa tó kéré yẹn, àwọn òṣìṣẹ́ wà níbẹ̀, ẹ má gbàgb́e pé òṣìṣẹ́ kìí wọ́n ìjọba.
Bẹ́ẹ̀ la tún ní àwọn ọ́fíísì níjọba ìbílẹ̀ mẹ́ẹ̀ẹ́dógún káàkiri ìpínlẹ̀ Èkó, ìyẹn la fẹ́ẹ́ fi bẹ̀rẹ̀.
Ẹni tí nǹkan bá ṣẹlẹ̀ sí ní Ìkòròdú kò di dandan kírú ẹni bẹ́ẹ̀ máa bọ̀ ní Èkó kó tóó fẹjọ́ sùn.
Ó sì le ṣe é lórí ẹ̀rọ ayélujára náà, àǹfààní wà láti fi ẹ̀hónú hàn níbẹ̀.
Bíjọba bá ti rí i, wọ́n á pè yín láti dá sọ́rọ̀ náà.
A ti ń dá sọ́rọ̀ bẹ́ẹ̀ yẹn tipẹ́ náà.
Fún àpẹẹrẹ, a ti dá sọ́rọ̀ kan tó ṣẹlẹ̀ ní Alápẹ̀rẹ̀, éjẹ́ẹ́ǹtì kan tó gba owó lọ́wọ́ àwọn èèyàn tó lé ní Igba.
Ẹnìkan náà gba owó lọ́wọ́ àwọn èèyàn ní Gbàgádà, àwọn bíi àádọ́rin èèyàn ló ṣe gbájúẹ̀ fún.
Bẹ́ẹ̀ ló ṣẹlẹ̀ ní Àjáh, ò n ṣẹlẹ̀ lójoojúmọ́.
Èyí tí ẹ ń sọ yẹn, a ti tẹsẹ̀ bọ̀ ọ́, a fẹ́ káwọn tó ṣẹlẹ́ sí wá sọ́dọ̀ wa, kí wọ́n wáá fẹjọ́ sùn.
À ń ṣiṣẹ́ pẹ̀lú àwọn amòfin ìjọba, àwọn ló máa pe àwọn èèyàn yẹn lẹ́jọ́.
Ó láwọn tí iléẹjọ́ ti gba dúkìá wọn fún wa, wọ́n ní ká tà á ká fi sanwó olówó padà.
Ohun tama ń ṣe láti ran àwọn aráàlú lọ́wọ́ nìyẹn.
Àṣejèrè: Àwọn mélòó lẹ ti fọwọ́ òfin mú?
Tókẹ́ Benson: Yóò ti tó mẹ́wàá, ṣé ẹ mọ̀ pé àwa kọ̀ ní ọlọ́pàá, ṣùgbọ́n àwọn táa ń ràn lọ́wọ́ ti lé lẹ́gbẹ̀rún kan, ojoojúmọ́ ló ń ṣẹlẹ̀.
Àṣejèrè: Àwọn ọjà tí kò rẹ́ni gbà à ńkọ́, kí lẹ ń ṣe láti dẹ́kun àwọn nǹkan yìí?
Tókẹ́ Benson: Abẹ́ ìjọba ìbílẹ̀ láwọn ọjà wà, nítorí náà a ó le dá si i.
Ọ̀rọ̀ ilé gbígbé làwá ń dá sí.
Àṣejèrè: Àkíyèsí wam fihàń ọ̀pọ̀ àwọn ilé tíjọba kọ́ sílẹ̀ ni wọ́n ti ń bàjẹ́, kí lẹ ń ṣe láti tètè fún àwọn aráàlú nílé náà, kó má di pé ìjọba tún ń sanwó láti ṣàtúṣe àwọn ilé ọ̀hún?
Tókẹ́ Benson: Ilé téèyàn ń gbé náà, nígbà tó bá yá, àwọn nǹkan á nílò àtúnṣe níbẹ̀.
Lára nǹkan tí Gómìnà Babájídé Sanwó-Olú ṣe nígbà tí wọ́n bẹ̀rẹ̀ iṣẹ́ ni pé wọ́n láwọn fẹ́ẹ́ fún àwọn aráàlú nílé láti gbé, ohun tí wọ́n ṣe ni pé; ìjọba ti lọ káàkiri láti parí àwọn ilé tẹ́ẹ ń sọ yìí.
Ọdún tó kọjá la parí ti Ìgandò, ọdún yìí la máa parí ti Ṣàngótẹ̀dó, ti Ìgbogbo náà máa parí láìpẹ́ bẹ́ẹ̀ ni ti Badagry, àti bẹ́ẹ̀ bẹ́ẹ̀ lọ.
Gbogbo ibi tí wọ́n kọ́lé kù sí ni Sanwó-Olú ti bẹ̀rẹ̀ padà.
Bí ọ̀rọ̀ ilé gbígbé bá kúrò nínú nǹkan téèyàn ń wá, ìyóókù ṣẹ́ pẹ́rẹ́.
Àṣejèrè: Kínni nǹkan tí ìjọba Lateef Jákàndè ṣe yàtọ̀ lẹ́ka ọ̀rọ̀ ilé gbígbé tí kò sí lásìkò yìí, nítorí ọ̀pọ̀ èèyàn ló ń sọ pé ọ̀rọ̀ ilé gbígbé rọrùn lásìkò náà ju àsìkò yìí lọ?
Tókẹ́ Benson: Ọ̀rọ̀ tó ti lé lọ́gbọ̀n ọdún lẹ ń sọ yẹn, ǹjẹ́ ẹ mọ iye èèyàn tó ti wọ̀lúú Èkó látìgbà yẹn di àsìkò yìí.
Ojoojúmọ́ lèrò ń wọ Èkó, ojoojúmọ́ sì ni nǹkan ń gbówó lórí, ilẹ̀ nìkan ni tìjọba nínú nǹkan táa fẹ́ẹ́ fi kọ́lé, èyí tókù wọ́n máa rà á ni.
Iye tí wọ́n fi ń kọ́lé nígbà yẹn kọ́ ni wọ́n fi ń kọ́lé báyìí, náírà àti dọ́là náà tún yàtọ̀ sírawọn.
Gbogbo àwọn nǹkan tí wọ́n ń kó wọlé ti gbówó lórí, àwọn nǹkan tó ń jẹ́ kí ilé wọ́n nìyẹn.
Gbogbo èrè tó yẹ kíjọba jẹ lati gbé kúrò níbẹ̀, nítorì náà la ṣe dín owó yẹn kù fáwọn èèyàn, la ṣe tún ní káwọn èèyàn ma sanwó tán lẹ́ẹ̀kan, kí wọ́n máa san án lóṣooṣù, ṣùgbọ́n kí wọn kọ́kọ́ san ìdá márùn ún nínú ìdá ọgọ́rùn owó yẹn ná, ìyẹn là ń pè ní Rent to Home.
Àṣejèrè: Kí làjọṣepọ̀ tó wà láàrín ẹ̀yin àtàwọn aládàáni lórí ọ̀rọ̀ ilé yìí?
Tókẹ́ Benson: Mo sọ pé ilẹ̀ ni tìjọba, a ti sọ fún wọn, àwọn tó wà nílẹ̀ òkèèrè, àwọn oníléeṣẹ́ káàkiri àgbáyé tó jẹ́ pé ilé olówó pọ́ọ́kú ló jẹ wọ́n lógún, tí wọ́n bá le sọ fún wa pé wọ́n ní owó tí wọ́n lè ná, à á fún wọn nílẹ̀, ṣùgbọ́n kìí ṣe ọ̀rọ̀ èrè àjẹjù o, ó gbọ́dọ̀ rọ àwọn aráàlú lọ́rùn, ohun táa ń ṣe pẹ̀lú àwọn aládàáni nìyẹn.
Àṣejèrè: Kí làwọn ìpèníjà àti àṣeyọrí yín?
Tókẹ́ Benson: Lára àwọn àṣeyọrí wa ni LASRERA ìyẹn ibi táa ní káwọn èèyàn máa forúkọsílẹ̀ lórí ẹ̀, nítorí kí nǹkan báá rọ àwọn aráàlú lọ́rùn.
Àwọn gbájúẹ̀ ti pọ̀jù nílùú yìí, pàápàá láàrín àwọn abániwálé àti abánikọ́lé.
Gbogbo ẹ̀yin tẹ́ẹ fẹ́ẹ́ bá abánikọ́lé àti abániwálé ṣe, ẹ jẹ́ ká kọ́kọ́ bèèrè lọ́wọ́ wọn pé ǹjẹ́ wọ́n ti forúkọsílẹ̀ pẹ̀lú iléeṣẹ́ LASRERA.
Bí wọ́n bá gbé owó yín lọ, kò síbi tí ẹ máa wá wọn sí o, ìmọ̀ràn tí mo máa gba àwọn aráàlú ni pé bí wọn ò bá forúkọsílẹ̀, ẹ má bá wọn dòwòpọ̀.
Wọ́n pọ̀ lórí ẹ̀rọ ayélujára, ẹni tó wà ní Ẹgbẹ́dá tó fẹ́ẹ́ talẹ̀ ní Àjáh, ojoojúmọ́ ni wọ́n fi ń ránṣẹ́ lórí fóònù mi pàápàá, ṣùgbọ́n àwọn olójú-kòkòrò máa ṣubú sí wọn lọ́wọ́.
Àṣeyọrí wa nìyẹn.
A sì fẹ́ káwọn èèyàn wa farabalẹ̀ pẹ̀lú ìjọba, ìjọba kò ṣetán àti pa yín lára.
Àwọn tó fẹ́ẹ́ bá wa kọ́lé náà, ẹlòmíì kàn fẹ́ẹ́ gba ilẹ̀ sọ́wọ́ nínú wọn ni, kò sì yẹ kó rí bẹ́ẹ̀.
Ju gbogbo ẹ̀ lọ, àrùn Kòrónà yẹn da ìjọba láàmú púpọ̀.
Mo ń lo àsìkò yìí láti sọ fáwọn aráàlú pé ẹ̀rọ ayélujára tí wọ́n ti lè forúkọsílẹ̀ ni: www.lasrera.com, bẹ́ẹ̀ ni wọ́n tún le pè wá lórí ẹ̀rọ ìbánisọ̀rọ̀: 09019999977, 09019999997, wọ́n sì tún le kàn sí wa ní ọ́fíísì wa ní Aláúsá Ìkẹjà.
Ẹ gbàduŕà kí Bùhárí parí ọdún mẹ́rin yìí – Wòlíì Fábíyí
Wólíì Olúsọjí Fábíyí tí gbogbo èèyàn mọ̀ sí Bàbá Possibility ti rọ gbogbo àwọn ọmọ Nàíjíríà, pàápàá àwọn aládúrà káàkiri láti gbàdúrà fún Ààrẹ Muhammadu Bùhárí láti parí sáà kejì ọlọ́dún kẹrin rẹ̀ láyọ̀ àti àlàáfíà, nítorí ewú wà nínú ohun tí Ọlọ́run fi han òun.
Fábíyí, tó jẹ́ olùṣọ́-àgùtàn ìjọ Celestial Church of Christ, Òkìkí Ìmọ́lẹ̀ayò Cathedral, Ìkòròdú, l’Ékòó nínú àwọn àsọtẹ́lẹ̀ tó fi ránṣẹ́ sí iléeṣẹ́ ìwé ìròyìn Àṣejèrè lọ́sẹ̀ yìí sọ pé a níláti gbàdúrà gidigidi fún Ààrẹ Bùhárí láti parí ọdún kẹrin, sáà kejì rẹ̀.
Ọkùnrin òjíṣẹ́-Ọlọ́run yìí nínú àwọn àsọtẹ́lẹ̀ méjìlélógójì tó fi ránṣẹ́ sọ pé àjàkálẹ̀ àrùn èyí tó tún ju àrùn Kòrónà yìí lọ tún ṣì ń bọ̀ lọ́nà, èyí tó tún máa mi gbogbo orílẹ̀-èdè ayé tìtì.
Nínum ọ̀rọ̀ ẹ̀, Fábíyì tó wà nínú àwọn wòlíì Ọlọ́run tó kọ́kọ́ sọ tẹ́lẹ̀ nípa àrùn Kòrónà ṣùgbọ́n táwọn èèyàn kò kọbi ara si nígbà náà, tún rọ ìjọba láti kíyèsí oúnjẹ táwọn èèyàn ń gbé bọ̀ láti ilẹ̀ òkèèrè, nítorí ọ̀pọ̀ àwọn oúnjẹ tí wọ́n máa gbé wọ orílẹ̀-èdè yìí ló máa jẹ́ májèlé tí yóò máa pa àwọn èèyàn.
Ó tún mẹ́nubà á pé ìjínigb́e àti ìpànìyàn yóò túbọ̀ pọ̀ nítorí náà kí àwọn kíyèsára ìrìn àjò wọn lásìkò yìí, nítorí pé nípa ìrìn àjò lọ̀pọ̀ yóò pàdánù ẹ̀mí wọn.
Pabanbarì ọ̀rọ̀ rẹ̀ ni pé ọ̀pọ̀ àwọn ọmọ orílẹ̀-èdè yìí tí wọ́n wà káàkiri àgbáyé ni wọ́n máa dá padà sílùú wọn, láti ibi tí wọ́n ti ń ṣe àtìpó, láì rò tẹ́lẹ̀.
Ó tún sọ pé òuń rí àjálù ọkọ̀ bààlúù méjì, ọ̀kan lórílẹ̀-èdè yìí; èkejì ní ìlú òyìnbó.
Ó ní, ọ̀nà àbáyọ kan ṣoṣo ni àdúrà àti ìgbọràn sí ọ̀rọ̀ àti ohùn Ọlọ́run, pẹ̀lú èyí nìkan ni a fi lè bọ́ lọ́wọ́ ìṣẹ̀lẹ̀ àjálù náà.
ÀWÒRÁN: Bàbá Adébóyè níbi ìgbéyàwó ọmọ Ṣọkọyọ̀kọ̀tọ̀
Láìpẹ́ yìí ni ọmọ gbajúmọ̀ sọ̀rọ̀sọ̀rọ̀ orí tẹlifíṣàn LTV tẹ́lẹ̀, Abilékọ Folúṣọ́ Ògúnjìmí ṣègbéyàwó fọ́mọ rẹ̀.
Ọ̀pọ̀ àwọn lààmìlaka ló wà níbi ayẹyẹ ọmọ obìnrin náà táwọn èèyàn ń pè ní Ṣọkọyọ̀kọ̀tọ̀.
Bàbá àti Màmá Adébóyè, tíí ṣe olórí ìjọ Redeemed Christian Church of God wà nínú àwọn tó pésẹ̀ síbi ayẹyẹ ọ̀hún.
Díẹ̀ lára àwọn àwòrán tí wọ́n yà níbẹ̀ rèé.
Ọpẹ́ o!
Sanwó-Olú dín owó-orí tí Áḿbọ̀dé ń gbà lọ́wọ́ àwọn láǹlọọ̀dù kù
Ìjọba ìpínlẹ̀ Èkó ti yí òfin owó-orí táwọn láǹlọọ̀dù ń san l’Ékòó kù.
Owó orí yìí ni wọ́n ń pè ní Land Use, ìyẹn ni owó-orí ilẹ̀ àti ilé tí gbogbo àwọn tó nílé tàbí ilẹ̀ gbọ́dọ̀ máa san l’Ékòó.
Bíí ìdajì owó tí wọ́n ń san tẹ́lẹ̀ ni wọ́n á máa san báyìí.
Bẹ́ẹ́ ò bá gbàgbé, lásìkò gómìnà ànà, Akínwùnmí Áḿbọ̀dé ni wọ́n gbé owó náà lọ sókè, ọ̀pọ̀ àwọn bàbá onílé àti ìyá onílé ni wọ́n fi ẹ̀dùn ọkàn wọn hàn sí ìgbésẹ̀ ìjọba yìí, kódà ṣe làwọn agbẹjọ́rò kóra wọn jọ láti fẹ̀hónú hàn lásìkò náà.
Ṣùgbọ́n Kọmíṣánnà tó ń ṣàkóso ọ̀rọ̀ owó nípìnlẹ̀ Èkó, nínú ọ̀rọ̀ tó bá Àṣejèrè sọ lónìí, ọjọ́ Wẹ́sdè, Ọ̀mọ̀wé Rabiu Olówó sọ pé ìjọba Babájídé Sanwó-Olú ti dín owó náà kù sí bíi ìdá méjìdínláàdóta iye tí wọ́n ń san tẹ́lẹ̀.
Ohun tí èyí túnmọ̀ sí ni pé àwọn tó ń san bíi ẹgbẹ̀rún mẹ́tàdínlọ́gbọ̀n tẹ́lẹ̀, kò ní í san ju ẹgbẹ̀rún mẹ́rìnlá lọ báyìí.
Ohun tí Olówó sọ nìyẹn.
Bákan náà ni Olówó tún sọ pé ọ̀fẹ́ lọ̀rọ̀ owó orí yìí bá dé fún gbogbo àwọn òṣìṣẹ́-fẹ̀yìntì ìjọba àti òṣìṣẹ́-fẹ̀yìntì iléeṣẹ́ àdáni àti pé gbogbo àwọn tó kùnà láti sanwó wọn bẹ̀rẹ̀ láti ọdún 2017 títí di ọdún 2019, tó yẹ kí wọ́n sanwó ìtanràn fún ìjọba nìjọba ti dáríjì báyìí.
Ètò ìgbanisíṣẹ́ bẹ̀rẹ̀ fáwọn dókítà àti nọ́ọ̀sì l’Ékòó
Àjọ tó ń ṣàkóso ọ̀rọ̀ ètò ìlera nípínlẹ̀ Èkó, èyí tí a mọ̀ sí Lagos State Health Service Commission ti kéde ìbẹ̀rẹ̀ ìgbanisíṣẹ́ àwọn òṣìṣẹ́ ètò ìlera sí àwọn ilééwòsàn jẹ́nẹ́rà gbogbo tó wà nípínlẹ̀ Èkó.
Orí òpó náà lórí ẹ̀rọ ayélujára tí wọ́n ti ṣí sílẹ̀ láti òní, àdírẹ́sì táwọn òṣìṣẹ́ ètò ìlera tó bá nífẹ̀ẹ́ sí iṣẹ́ ọ̀hún yóò ti forúkọ sílẹ̀ ni: jobs.Lagos state.gov.ng
Nínú àtèjáde kan tí àjọ náà fi ṣọwọ́ sáwọn oníròyìn, ìjọba gbé ìgbésẹ̀ yìí láti rọ́pò àwọn àlààfo tó wà láwọn ọsibítù jẹ́nẹ́rà gbogbo tó wà nípínlẹ̀ náà.
Àlààfo ọ̀hún wáyé lẹ́yìn ìfẹ̀yìntì àwọn tó wà níbẹ̀ tẹ́lè.
Gómìnà Babájídé Sanwó-Olú la gbọ́ pé ó fọwọ́ sí ètò ìgbanisíṣẹ́ ọ̀hún láti fi kún àwọn òṣìṣẹ́ ètò ìlera tó ń ṣiṣẹ́ lọ́wọ́.
Lára àwọn àlààfo tó wà láwọn iléèwòsàn ọ̀hún ní ipò dókítà, àwọn onímọ̀ nípa òògùn òyìnbó, àwọn nọ́ọ̀sì, àwọn dókítà tó ń tún eyín ṣe, àti bẹ́ẹ̀ bẹ́ẹ̀ lọ.
Ọ̀sẹ̀ mẹ́ta la gbọ́ pé àwọn èèyàn yóò fi láǹfààní láti forúkọsílẹ̀ lórí aẁọn òpó wọ̀nyí, kò ní sáǹfààní fẹ́nikẹ́ni láti mú ìwé kan wá sí ọ́fí́ìsì àjọ náà, nítorí àrùn Kòrónà tó ṣì ń jà lọ́wọ́.
Lẹ́yìn wákàtí márùn-ún tó kí àwọn olólùfẹ́ rẹ̀ kú ọdún, onísinimá yìí kú lójijì
Títí di àkókò tí à ń kọ ìròyìn yìí nikú gbajúmọ̀ eléré orí ìtàgé, tó tún ń se sinimá jáde láyé.
Òní ọjọ́ Kérésìmesì gan an lọ́kùnrin náà jáde láyé.
Chico Ejiro lọkùnrin táa ń sọ yìí, ṣùgbọ́n àwọn eré sinimá àti fíìmù òyìnbó ló máa ń sáábà gbé jáde.
Èèyàn ńlá ni láàrin àwọn onísinimá.
Ohun táa gbọ́ ni pé ọkùnrin náà ṣẹ̀ṣẹ̀ parí sinimá kan tó fẹ́ẹ́ gbé jáde láìpẹ́ yìí ni.
Ọmọbíbí ìlú Is̀òkò, nípínlẹ̀ Delta lọ́hùn ún ni.
Lára àwọn fíìmù tó gbé jáde ni Night Bus to Lagos, Outkast, True Romance, Blood Money, àti bẹ́ẹ̀ bẹ́ẹ̀ lọ.
“Ẹgbẹ̀rún lọ́nà ogún náírà (N20,000) la máa ta ‘Lake Rice’ lọ́dún yìí”
Sam Akínrólé Ìròyìn tó tẹ Àṣejèrè lọ́wọ́ ni pé ẹgbẹ̀rún lọ́nà ogún náírà, N20,000, nìjọba máa ta ìrẹsì táa mọ̀ sí Lake Rice.
Ohun tí kọmíṣánnà fún ètò ọ̀gbìn nípínlẹ̀ Èkó, Arábìnrin Abísọ́lá Olúsànyà fi tó àwọn oníròyìn létí nìyẹn.
Bákan náà lobìnrin náà sọ pé ètò títa ìrẹsì náà yóò wáyé pẹ̀lú àjọṣepọ̀ ìjọba ìpínlẹ̀ Kebbi àti báńkì àpapọ̀ ilẹ̀ wa, ìyẹn CBN.
Ó tẹnumọ́ ọn pé láti ọ̀sẹ̀ tó kọjá ni wọ́n ti ń kó àwọn ìrẹsì náà wọlé, bẹ́ẹ̀ làwọn sì ń retí ẹgbẹ̀rún lọ́nà ọgọ́rùn ún báàgì táwọn máa tà fún gbogbo àwọn aráàlú.
Ó ní, iṣẹ́ ń lọ lọ́wọ́ láti rí i pé títa ìrẹsì náà lọ ní rọwọ́-rọsẹ̀, láì sí wàhálà nínú, ìjọba ìpínlẹ̀ Kebbi àti ìjọba àpapọ̀ sì ń fọwọ́sowọ́pọ̀ pẹ̀lú Èkó láti mú kí ètò náà so èso rere.
Ẹgbẹ̀rún méjìlá àtààbọ̀, N12,500, ni wọ́n ta Lake Rice lọ́dún tó kọjá yìí, bẹ́ẹ̀ nìwádìí fi hàn pé ẹgbẹ̀rún mẹ́ẹ̀ẹ́dọ́gbọ̀n, N25,000, ni wọ́n ń ta ọ̀pọ̀ àwọn ìrẹsì lọ́jà lọ́wọ́ yìí.
Ọpẹ́ o!
Sanwó-Olú dáríji Fúnkẹ́ Akíndélé àtàwọn ẹlẹ́wọ̀n mẹ́rìndínlọ́gọ́ta
Gómìnà Babájídé Sanwó-Olú ti dáríji Fúnkẹ́ Akíndélé àti ọkọ rẹ̀, AbdulRasheed Béllò.
Àwọn méjèèjì jẹ̀bi ẹ̀sùn tíjọba fi kàn wọ́n pé wọ́n ṣe àríyá nínú èyí tí wọ́n fi kó ọ̀pọ̀ èèyàn jọ lásìkò ìgbélé àrun Kòrónà nílé wọn ní Amen Estate, ní Ẹlẹ́kọ, l’Ékòó.
Nínú àtẹ̀jáde kan tí agbẹnusọ iléeṣẹ́ tó ń ṣàkóso ètò ìdájọ́ nípínlẹ̀ Èkó, Káyọ̀dé Oyèkànmí fi ránṣẹ́ sí àwọn oníròyìn, gómìnà dáríji Fúnkẹ́ àti ọkọ rẹ̀, ó ní kí wọ́n máa lọ lálàáfíà, wọn kìí ṣe arúfin mọ́.
Owó tíye rè lé ní ẹgbẹ̀rún lọ́nà ọgọ́rùn ún náírà níléẹjọ́ ní kí Fúnkẹ́ Akíndélé àti ọkọ rẹ̀ san lásìkò tó ṣe ẹ̀sẹ̀ náà.
Kìí ṣe bẹ́ẹ̀ nìkan, ṣe ni gómìnà tún dáríji àwọn ẹlẹ́wọ̀n mẹ́rìndínlọ́gọ́ta mí ìn pẹ̀lú Fúnkẹ́ Akíndélé àti ọkọ rẹ̀.
Nínú àtẹ̀jáde náà tí kọmíṣánnà fétò ìdájọ́, Moyọ̀sọ́rẹ Onígbàǹjo, SAN, fọwọ́ sí, ní wọ́n ti dáríji àwọn èèyàn náà.
Bẹ́ẹ̀ ni kọmíṣánnà sì gbà wọ́n níyànjú pé kí wọ́n máa lọ, kí wọ́n dẹ́ṣẹ̀ mọ́.
Ọba Akíolú gbàlejò Gbọ́láhàn Lawal, Onírú tuntun n’Ígà
Ọba Rílwánù Oṣùọlálé Akíolú, Olówó Èkó I, ti gba Ọba Onírú tuntun tí Gómìnà Sanwó-Olú fọwọ́ sí, lálejò lọ́fíìsì rẹ̀.
Bákan náà ni ètùtù gbogbo ti bẹ̀rẹ̀ láti fi ọkùnrin kọmíṣánnà tẹ́lẹ̀ náà sípò Onírú.
Àná ọjọ́ Ẹtì Fráìdé làwọn ọmọ ìgbìmọ̀ ìṣàkóso fọwọ́ sí Gbóláhàn Lawal Akápò gẹ́gẹ́ bíi Onírú tuntun.
Ohun tí Àṣejèrè gbọ́ ni pé ìyá rẹ̀ náà jẹ́ ọmọ ilé Ọba Irú, ìyá Gbọ́láhàn ni àbúrò bàbá Hakeem Àjàsá, tí àwọn èèyàn lérò pé ó máa gba ipò náà.
Ọ̀sán Fraide ni wọ́n lọọ ṣàfihàn Onírú tuntun náà fún kábíyèsí Ọba Èkó.
Ohun kékeré kọ́ loúnjẹ tó dára ń ṣe lágọ̀ ara, iṣẹ́ táwà yàn láàyò nìyẹn – Fúnmiláyọ̀ Adékúnlé
Onímọ̀ nípa ouńjẹ tó ń ṣe ara lóore ni Abilékọ Adékúnlé Fúnmiláyọ̀, ouńjẹ tó ń ṣe ara lóore ni wọ́n yàn láàyò, wọ́n ti bá adelé olóòtú sọ̀rọ̀ nípa àwọn ouńjẹ táwọn èèyàn le máa jẹ tí kò ní í ṣàkóbá fún àgọ́ ara wọn.
Ohun tí wọ́n bá SINMISÓLÁ ÀJÀDÍ sọ rèé
Nípa mi
Orúkọ mi ni Abilékọ Adékúnlé Hannah Fúnmiláyọ̀, èmi ni olùdásílẹ̀ iléeṣẹ́ GloHannah, ohun táa ń ṣe ni ouńjẹ tó ń ṣe ara lóore, a ní ouńjẹ táa lè fi ṣe ouńjẹ àárọ̀ lóríṣiiríṣii, èyí tí a lè fi ṣe ouńjẹ ọ̀sán, àti èyí táa lè fi ṣe ouńjẹ alẹ́.
Ohun tó mú mi bẹ̀rẹ̀ iṣẹ́ náà
Ó ti tọ́dún méjì àtààbọ̀ táa ti ń ṣe àwọn ouńjẹ tó ń ṣe ara lóore, tó ń wo ẹ̀jẹ̀ ríru, tí wọ́n ń pè ní hapatẹ́ńṣọ̀n, tó ń wo ìtọ̀ ṣúgà, tó ń wo àìlèríran dáadáa.
Èmi fúnra mi níṣòro ìtọ̀ ṣúgà láìpẹ́ yìí, tí mi ò lè ríran, tí mi ò lè rìn, ṣe lẹnu mi ń ṣẹ̀jẹ̀, ohun tó fàá náà ni ìtọ̀ ṣúgà, kẹ́míkà tí wọ́n ń pè ní insulin ni wọ́n sọ pé kò tó lára mi, wọ́n lóhun ló fà á, nígbà táa dé ọd̀ọ ̀dókítà ni wọ́n ní mo ti ní ìtọ̀ ṣúgà, wọ́n sì ló lè fa rọpá-rọsẹ̀.
Iṣẹ́ sáyẹ́ǹsì lèmi kẹ́kọ̀ọ́ rẹ̀ níléèwé gíga, ṣùgbọ́n àbúrò mi ló kẹ́kọ̀ọ́ nípa ouńjẹ.
Lọ́rọ̀ kan ṣá, ní ọsibítù ni wọ́n ti sọ fún mi pé kí n lọọ ra nǹkan tí wọ́n ń pè ní sógóòmù, ni mo bá sọ fún àbúrò mi, ni a bá bẹ̀rẹ̀ àyẹ̀wò, lórí sógóòmù, àti sóyà.
Lẹ́yìn ìwádìí lóríṣiiríṣii, ó níye ìwọ̀n táa gbọ́dọ̀ máa jẹ, kìí kàn ṣe pé ká bẹ̀rẹ̀ sí i yan kinní náà ká máa jẹ ẹ́.
Àwa náà bẹ̀rẹ̀ sí í sọ fáwọn èèyàn nípa ẹ̀, ó sì bẹ̀rẹ̀ sí í ṣiṣẹ́, la wá rí i pé èèyàn le máa jẹ ouńjẹ dáadáa kó má tiẹ̀ lòògùn rárá, kára sì yá, ọ̀pọ̀ ló ti jẹ ouńjẹ wa tí wọ́n sì rí ìwòsàn, ohun tó gbé wa dé orí BBC nìyẹn.
Nítorí náà ouńjẹ le ṣe ìwòsàn fún onírúúrú àìsàn, kò ní kẹ́míkà, ouńjẹ ilẹ̀ wa ni.
Pàtàkì ouńjẹ lágò ara
A nígbàgbọ́ pé a máa jẹun láti wà láàyè ni, kìí ṣe pé ká kàn jẹun ṣáá, ṣùgbọ́n ká jẹun tó ṣara lóore, ohun gbogbo gbọ́dọ̀ wà ńiwọ̀n.
Fún àpẹẹrẹ, oríṣii gààrí ló wà lọ́jà, ọ̀pọ̀ gààrí ló ní kẹ́míkà, nítorí bí wọ́n ṣe pèlò ẹ̀, nítorí ẹ̀ la ṣe gbọ́dọ̀ máa kíyèsí àwọn ouńjẹ táa ń jẹ lẹ́nu.
Ouńjẹ wa máa ń fọ àgọ́ ara ní.
Bẹ́ẹ̀ la tún máa ń ṣèdánilẹ́kọ̀ọ́ fáwọn èèyàn pé; ìwọ̀nba ni síse ewédú àti iyọ̀ jíjẹ, ó ní báa ṣe lè jẹ ewédú tó máa ṣèwòsàn ara, táa máa fi irú sí i, kó dàà ká máa lo káuń.
Ouńjẹ dáa fún ìwòsàn lára.
A ti gba ìyọ̀ǹda lọ́dọ̀ NAFDAC
Àwọn ouńjẹ mẹ́rìnlá la ní, a sì ti gba ìyọ̀ǹda lọ́dọ̀ NAFDAC, oríṣii ló wà níléeṣẹ́ wa, tẹ́ẹ bá tó wá wa, ẹ ó rí i lórííṣiríṣii.
A máa ń ṣèdánilẹ́kọ̀ọ́ fáwọn ọlọ́jà
A máa ń ṣèdánilẹ́kọ̀ọ́ fáwọn èèyàn káàkiri, a máa ń lọ sọ́jà lọọ ṣèdánilẹ́kọ̀ọ́ fún wọn, a tún ń ṣètò ìlera fún wọn, a tún ń ṣàyẹ̀wò fún wọn, a sì ń kọ́ wọn bí wọ́n ṣe lè máa wọn àwọn ẹ̀yà ara wọn fúnra wọn, ẹlòmíì kò mọ̀ irú àrùn tó wà lára rẹ̀, ohun táa máa ń ṣe fún wọn lọ́jà nìyẹn, pàápàá lọ́jà sunday sunday market, a máa ń lọ sí ṣọọṣi náà, a máa ń lọ sí ọ̀dọ̀ ìyálọj́à Aládé náà, káàkiri la ti máa ń ṣèdánilẹ́kọ̀ọ́ fún wọn, ṣùgbọ́n a tún fẹ́ẹ́ máa ṣe sí i, bíjọba bá le ró wa lágbára, pàápàá táa bá le máa káàkiri gbogbo ọjà, ká le ró àwọn obìnrin wa lágbára.
Ìmọ̀ràn mi fáwọn aráàlú
Ìmọ̀ràn mi fáwọn aráàlú ni pé ká má kàn máa jẹ ouńjẹ lásán, ká ṣe èyí tó máa ṣe ara lóore, ká jẹ ouńjẹ tó le tọ́jú ara wa, tó le tún ara ṣe, ìwọ̀ntunwọ̀nsì ni nǹkan tó yẹ ká máa jẹ, pàápàá iyọ̀.
Báa bá fẹ́ẹ́ ṣe ẹ̀fọ́, ká má sọ ọ́ di pẹ́tẹpẹ̀tẹ, ká má sì jẹ́ ẹ̀fọ́ kan, ká pòó pọ̀, ká má ṣè púpọ̀, ká ṣè é níwọ̀nba, ká mú ẹran màálù kúrò nínú ohun táa ń jẹ, táa bá ti pé ogójì ọdún, ká máa jẹ ouńjẹ iléeṣẹ́ wa ní GloHannah, gbogbo nǹkan táa nílò lágọ̀ ara wa ló wà níbẹ̀.
Ọpẹ́ o!
Sanwó-Olú fagilé owó gọbọi táwọn gómìnà àtijọ́ àtigbákejì wọn ń gbà
Gómìnà Babájídé Sanwó-Olú ti ṣèlérí àti gbé àbá kan wá síwájú àwọn aṣòfin Èkó, láti fagilé owó gọbọi táwọn gómìnà àtijọ́ àtigbákejì wọn ń gbà gẹ́gẹ́ bí owó ìfẹ̀yìntì.
Ọ̀pọ̀ ìgbà làwọn aráàlú tí fẹ̀hónú hàn sí owó ńlá táwọn gómìnà àtijọ́ àtàwọn igbákejì wọn ń gbà lọ́dọọdún, pẹ̀lú àwọn àjẹmọ́nú mí ìn, àwọn aráàlú ní nǹkan tí kò bójúmu ni láti máa fún àwọn gómìnà àti igbákejì wọn lówó tabua, nígbà tó jẹ́ pé àwọn òṣìṣẹ́fẹ̀yìntì gan an kò tí ì rí owó àjẹmọ́nú wọn gbà.
Nígbà tó gbé àbá ìṣúná owó wá síwájú àwọn ọmọ iléégbìmọ̀ aṣòfin láàrọ̀ ọjọ́ Tuside, gómìnà ní; ohun tí ọrọ̀ ajé ìpínlẹ̀ Èkó àti pàápàá orílẹ̀-èdè yìí ń sọ lọ́wọ́ yìí kò dùn ún gbọ́ sétí, nítorí náà, ó di dandan kíjọba òun fagilé owó àjẹmọ́nú àwọn gómìnà àtijọ́ àti igbákejì wọn.
Ọdún 2007 ni àbá náà dòfin, láti máa fún àwọn gómìnà àtijọ́ lówó ìfẹ̀yìntì, pẹ̀lú àwọn igbákejì wọn.
Kìí ṣe bẹ́ẹ̀ nìkan, òfin ọ̀hún tún fún àwọn gómìnà yìí làǹfààní àti gba àwọn ẹ̀tọ́ kan lọ́wọ́ ìjọba, bíi ilé nílùú Èkó àti l’Ábújá, mọ́tò, bẹ́ẹ̀ ni òfin tún fààyè gba àwọn gómìnà àtijọ́ náà látì gbà òṣìṣẹ́ tíjọba yóò máa sanwó fún.
Ọ̀pọ̀ ìgbà làwọn aráàlú ti tako òfin yìí, bákan náà ni ìwé ìròyìn Àṣejèrè ṣe àlàyé kíkún nípa owó táwọn gómìnà àtijọ́ náà ń gbà, àti bí àwọn aráàlú ṣe ń kọminú lórí owó tí wọ́n ń gbà náà.
Bẹ́ẹ̀ làwọn aráàlú sì tún korò ojú sí owó táwọn gómìnà àtijọ́ náà ń gbà, wọ́n ní lẹ́yìn tí wọ́n ti rí owó gọbọi nígbà tí wọ́n wà lórí ipò, kò tún yẹ kíjọba tún máa fún wọn lówó kan, nígbà tí ọ̀pọ̀ àwọn òṣìṣẹ́fẹ̀yìntì kò tiẹ̀ tí ì rí owó oṣù wọn gbà.
Àwọn nǹkan wọ̀nyi ni gómìnà rò pọ̀, tó fi sọ pé ìjọba òun ṣetán àti gbé àbá wá síwájú àwọn aṣòfin láti fagilé òfin náà, pàápàá nítorí bí gbogbo nǹkan ṣe rí lẹ́nu ọrọ̀ ajé lórílẹ̀-èdè wa.
Oyètọ́lá gbé ìpolongo Kòrónà lọ s’Ọ́jà
Pẹ̀lú bí àrùn Kòrónà ṣì ṣe ń jà ràìn ràìn káàkiri àgbáyé lọ́wọ́, tó ń pa tonílé tàlejò, Gómìnà Gbóyèga Oyètọ́lá fúnra rè ti gbé ìpolongo àrùn náà lọọ bá àwọn ọlọ́jà nínú ọjà wọn.
Ohun tí Àṣejèrè gbọ́ ni pé gómìnà kò tiẹ̀ fiṣẹ́ náà rán ẹnìkan, fúnra rẹ̀ ló gbé gbohùn-gbohùn lọ́wọ́ tó sì ń laago kiri ọjà, tó ń ṣàlàyé ohun tí àwọn èèyàn gbọ́dọ̀ mọ̀ nípa àrùn náà.
“Lónìí, mo lọ sọ́jà Ìgbónà àti Ìkìrun fúnra mi láti ṣàlàyé fún àwọn èèyàn wá nípa àrùn Kòró yìí, àti pé wọ́n gbọ́dọ̀ mọ̀ pé a ò gbọdọ̀ máa súnmọ́ ara wa lásìkò yìí, kí wọ́n sì lo ìbòmú, nígbà tí wọ́n bá wà láàrín èrò.
A ò gbọdọ̀ sinmi lórí àrùn yìí, nítorí kìí ṣe eré rárá.
” Gómìnà Oyètọ́lá ló sọ̀rọ̀ bẹ́ẹ̀.
Ọ̀kan lẹgbẹ́ oníròyìn l’Ékòó, gbogbo wa la máa ṣiṣẹ́ pọ̀ – Lẹ́yẹ Àjàyí
Ọ̀gbẹ́ni Ọlálẹ́yẹ Àjàyí ni alága ẹgbẹ́ àwọn oníròyìn tuntun tí wọ́n ṣẹ̀ṣẹ̀ dìbò yàn nípínlẹ̀ Èkó, ìyẹn ẹgbẹ́ tí a mọ̀ sí Nigeria Union of Journalists, NUJ.
Wọ́n tún jẹ́ ọ̀gá níléeṣẹ́ ìròyìn News Agency of Nigeria, NAN.
Oríṣìíríṣìí awuyewuye ló jẹyọ lásìkò ìdìbò náà pẹ̀lú Ọ̀mọ̀wé Quasim Akínretí, kó tóó di pé Ọlálẹ́yẹ jáwé olúborí.
Ní báyìí, wọ́n ti bá Àṣejèrè sọ̀rọ̀ nípa àwọn akitiyan àti yanjú aáwọ̀ tó jẹyọ lásìkò náà, bẹ́ẹ̀ ni wọ́n sì tún ṣàlàyé ohun tí wọ́n ní lọ́kàn fẹ́gbẹ́ náà láàrín ọdún mẹ́ta yìí.
Ohun tí wọ́n bá SAM AKÍNRÓLÉ sọ rèé.
Kínni ìgbésẹ̀ tí ẹ ń gbé láti kó gbogbo àwọn ọmọ ẹgbẹ́; àwọn tó dìbò fún un yín, àtàwọn tí kò dìbò fún yín mọ́ra?
Mo ti sọ ọ́ mọ́ ọ̀rọ̀ mi tẹ́lẹ̀ pé a máa kó gbogbo ọmọ ẹgbẹ́ mọ́ra, ètó ti ń lọ lọ́wọ́, a ti gbé ìgbìmọ̀ kalẹ̀ tí wọ́n á máa bójútó oríṣii nǹkan nínú ẹgbẹ́ àwọn oníròyìn, bíi ètò ìdánilẹ́kọ̀ọ́, ètò ìbójútó ilé ẹgbẹ́ táa ń kọ́ lọ́wọ́, ètò eré ìdárayá, ètò ìṣúná owó, a kò dá ẹnìkan sí, àtẹni tó dìbò àtẹni tí kò dìbò, láàrín ọ̀sẹ̀ kan sí méjì báyìí, gbogbo wọn la máa gbé orúkọ wọn síta, kí iṣẹ́ baà á lè bẹ̀rẹ̀ ní pẹrẹu.
Kí làwọn ìgbésẹ̀ tí ẹ ń gbé nípa owó ilẹ́ tí wọ́n gbà lọ́wọ́ àwọn kan, ǹjẹ́ ẹ ṣetán àti gba owó náà padà fún wọn?
Àwọn tó wà nídìí ọ̀rọ̀ yẹn, iléeṣẹ́ tó wà nídìí ẹ̀, lóòótọ́ àwọn tọ́rọ̀ kàn ti gbé wọn lọ síléẹjọ́, ṣùgbọ́n a máa wá bí a ṣe máa yanjú ọ̀rọ̀ yẹn ní ìtùbí-ìnùbí, a ti ṣèpàdé púpọ̀ pẹ̀lú iléeṣẹ́ yẹn ní Lékkí, láti rí i pé gbogbo àwọn tí owó wọn wà níbẹ̀, tó dà bíi pé owó wọn ti wọgbó, rárá o, kò wọgbó o.
Bí a bá ṣe èyí, inú àwọn ọmọ ẹgbẹ́ á dùn, làásìgbò tó ń lọ lọ́wọ́ yóò lọ sílẹ̀, nǹkan á sì yí padà, à ń ṣiṣẹ́ lórí ẹ̀.
Àwọn tí wọ́n fẹ̀sùn kàn pé wọ́n kówó ọmọ ẹgbẹ́ jẹ ńkọ́, ṣé ètò ti ń lọ láti gba owó padà lọ́wọ́ wọn?
A ti ṣèpàdé àkọ́kọ́, a tún ma ṣèpàdé mí ìn, mo sọ fún wọn pé nǹkan táwọn ọmọ ẹgbẹ́ fẹ́ẹ́ gbọ́ ni pé wọ́n ti dá owó wọn padà.
Ìlérí tí èmi náà sì ṣe fún wọn nígbà tí à ń se ìpolongo ìbò ni pé a gbọ́dọ̀ dá owó àwọn ọmọ ẹgbẹ́ padà, nǹkan tí a sì máa ṣe náà nìyẹn.
Kí lohun tí ẹ fẹ́ẹ́ sọ fáwọn oníròyìn gbogbo nípínlẹ̀ Èkó?
Ẹ bá wa sọ fún wọn pé kí wọ́n jẹ́ ká fọwọ́sowọ́pọ̀ pẹ̀lú ẹgbẹ́ àtàwọn aṣaájú tó wà níbẹ̀ lónìí, ká rí ara bíi ọmọ ìyà, kí ẹgbẹ́ le lọ síwájú, táa bá rí bi tó kù díẹ̀, tí mo ṣi ẹsẹ̀ gbé, kí wọ́n pè mí sọ fún mi, mo máa ń gbọ́ràn.
Ọ̀pọ̀ àwọn òṣìṣẹ́ ló máa pàdánù iṣẹ́ wọn lọ́dún yìí – Wòlíì Fábíyì
Olùṣọ́àgùntàn ìjọ Celestial Church of Christ, Òkìkí Ìmọ́lẹ̀ayọ̀ Cathedral, tó wà ní Ìkọlà, ní Command, l’Ékòó ti sọ àwọn nǹkan tí Ọlọ́run fi hàn án pé yóò ṣẹlẹ̀ lọ́dún yìí, lórílẹ̀-èdè yìí, àti káàkiri àgbáyé.
Ọkùnrin náà ní ọ̀pọ̀ àwọn òṣìṣẹ́ ni yóò kàn máa ṣiṣẹ́ nínú ọdún náà, ṣùgbọ́n tí wọn kò ní rí owó oṣù wọn gbà, bẹ́ẹ̀ lọ̀pọ̀ sì máa pàdánù iṣẹ́ wọn, táwọn kan sì máa kọ̀wé fiṣẹ́ sílẹ̀, láì sí èrè kan tí wọ́n máa mú kúrò níbi iṣẹ́ náà.
Nínú àwọn àsọtẹ́lẹ̀ mọ́kàndínlógójì tí Wòlíì náà fi ránṣẹ́ sí Àṣejèrè lópin ọ̀sẹ̀ tó kọjá yìí ló ti sọ àsọtẹ́lẹ̀ pé, àwọn ọba alayé ilẹ̀ wa méjì ló máa pàpòdà, bẹ́ẹ̀ làwọn olóṣèlú kan náà máa jẹ́ Ọlọ́run nípè lọ́dún yìí.
Wòlíì Fábíyìí ní, nígbà tí àrùn Kòrónà bẹ́ sílẹ̀ nílẹ̀ China kò sẹ́ni tó gbàgbọ́ pé ọṣẹ́ tí àrùn náà máa ṣe máa tó ohun tó ń ṣe lọ́wọ́ yìí, ṣùgbọ́n ìṣẹ̀lẹ̀ yìí wà nínú ohun tí wòlìí náà sọ pé yóò ṣẹlẹ̀ lọ́dún tó kọjá.
Ṣùgbọ́n, aríhìnrọ́hùn náà sọ pé bó tiẹ̀ jẹ́ pé ọ̀pọ̀ ayọ̀, àlàáfíà, àti ìbùkún rẹpẹtẹ ni yóò ṣẹlẹ̀ lọ́dún yìí, tí àwọn èèyàn yóò sì láǹfààní ìbùkún láti ọ̀dọ̀ Ọlọ́run wá, síbẹ̀, ọ̀pọ̀ ogun ló wà nílẹ̀ fáwọn èèyàn láti jà, nítorí àwọn èèyàn yóò máa pa ara wọn, ọ̀pọ̀ ẹ̀mi ni yóó sì tún ṣòfò pàápàá.
Ẹ máa ka ẹ̀kúnrẹ́rẹ́ àsọtẹ́lẹ̀ yìí nínú iwé ìròyìn Àṣejèrè tó ń bọ̀ lọ́nà.
Bí wọ́n bá ní ọmọlẹ́yìn Dàpọ̀ Abíọ́dún ni mí, bẹ́ẹ̀ ni; ìdàgbàsókè Ògùn ló so àwa méjéèjì pọ̀ – Adarí Iléègbìmọ̀ aṣòfin Ògùn
Johnson Akínpẹ̀lú Kò dìgbà tí wọ́n bá ṣẹ̀ṣẹ̀ sọ, kí wọ́n tóó mọ̀ pé olórí ilé ìgbìmọ̀ tuntun tí wọ́n ṣẹ̀ṣẹ̀ yàn nípínlẹ̀ Ògùn, Ọlákúnlé Taiwò Olúọmọ, jẹ́ àgbà ọ̀jẹ̀ nínú ká jókòó ṣòfin.
Kó tóó dépò yìí ló ti jẹ́ ọmọ ilé ìgbìmọ̀ aṣòfin tó ṣojú ẹkùn Ifọ̀ kínín ni, bẹ́ẹ̀ náà ló tún ti jẹ́ igbákejì olórí ilé ìgbìmọ̀ aṣòfin, kó tóó di pé àwọn ọmọ ilé ìgbìmọ̀ aṣòfin ẹlẹ́ẹ̀ẹ̀kẹsàn-án wá sọ pé òun ni kó jẹ olóri wọn, nítorí àwọn ìrírí tó ti ní; kó fi wá darí wọn.
Síbẹ̀ náà, Ifọ̀ kìn-ín-ní tó wáá ṣojú fún náà ló ṣì wà.
Láìpẹ́ yìí ni ọkùnrin náà gba ÀṢEJÈRÈ lálejò ní ọ́fíísì ẹ̀, níbi tó ti fọ̀rọ̀ jomitoro ọ̀rọ̀ pẹ̀lú wọn, lórí àwọn ìgbésẹ̀ tí wọ́n ti gbé lẹ́nu ìgbà tí wọ́n ti bẹ̀rẹ̀, àtàwọn nǹkan mí-ìn tó ní í ṣe pẹ̀lú ìrírí ẹ̀ nídìí òṣèlú.
Bí ìfọ̀rọ̀wérọ̀ náà ṣe lọ nìyí.
ÀṢEJÈRÈ: Gẹ́gẹ́ bí olórí ilé ìgbìmọ̀ aṣòfìn nípínlẹ̀ Ògùn, ǹjẹ́ ẹ tiẹ̀ le sọ fún wa níbi tẹ́ẹ bá iṣẹ́ dé?
OLÚỌMỌ: Ẹn, à ń bá iṣẹ́ náà lọ, nítorí iṣẹ́ táa ti ń ṣe bọ̀ látẹ̀yìn wá tẹ́lẹ̀tẹ́lẹ̀ ni.
Ohun tí a ń gbìyànjú báyìí láti ṣe ni pé kí ilé jókòó dáadáa, kí a sì yan àwọn ìgbìmọ̀ tí yóò máa mójútó iléeṣẹ́ ìgbìmọ̀ aṣòfin.
A ti yan àwọn ìgbìmọ̀ kọ̀ọ̀kan tí òfin gbà wá láàyè láti yàn fún ẹ̀ka ìjọba kọ̀ọ̀kan bíi ẹ̀kọ́, ìwòsàn, ilé igbígbé àti iṣé òde, a ti yan àwọn ìgbìmọ̀ wọn, àtàwọn tí yóò ṣàkóso wọn.
ÀṢEJÈRÈ: Iṣẹ́ wo gan-an làwọn ọmọ ilé ìgbìmọ̀ aṣòfin tí wọ́n ṣojú àwọn agbègbè wọn ṣe?
OLÚỌMỌ: Iṣẹ́ mẹ́ta làwọn ọmọ ilé ìgbìmọ̀ aṣòfin ń ṣe.
Àkọ́kọ́ ni pé láti sọ àbádòfin lórí ètò ìṣúná ìjọba, àwọn apàṣẹ á gbé ìṣúná wọn wá, ilé ìgbìmọ̀ aṣòfin ló máa buwó lù ú.
Iṣẹ́ kejì ni pé kí a ṣòfin tó wúlò fún aráàlú, bíi òfin ẹ-má-dalẹ̀-sí-gọ́tà, ẹ má rìn lákòókò tí kò tọ́, ẹ má jagun gbalẹ̀ onílẹ̀, bí ẹ bá ṣe é àwọn ìjìyà tó tọ́ si yín ni eléyìí.
Iṣẹ́ kẹta ni láti rí i pé àwọn ẹ̀ka ìjọba ń ṣe ojúúṣe wọn, bó ti tọ́ àti bó ti yẹ, fún àpẹẹrẹ tí a bá sọ pé ẹ lọ ná ẹgbẹ̀rún márùn-ún lórí nǹkankan lọ́dún kan, a ò kàn le jókòó lásán ká máa wò bóyá ẹ na tàbí ẹ kò ná an.
Ẹ̀tọ́ọ wa ni láti mójútó àwọn nǹkan yẹn bóyá ohun tẹ́ ẹ gbowó fún, ẹ ṣé é tàbí ẹ kò ṣe é.
Láti mọ̀ bóyá ẹ mú òfin ṣe.
Tiwa ni láti ṣòfin; tiwọn (gómìnà àtàwọn òṣìṣẹ́ ẹ̀) ni láti mú òfin náà ṣẹ.
Ọ̀nà mẹ́ta tíṣẹ́ wa pín sí nìyẹn.
ÀṢEJÈRÈ: Àwọn ọmọ ilé ìgbìmọ̀ aṣòfin tí wọn kògbà sílé, tí ẹ̀yin náà jẹ́ ọ̀kan nínú wọn, àwọn aráàlú ní ọ̀pọ̀ iṣẹ́ àkànṣe tó yẹ kí wọ́n ṣe ságbègbè wọn ló jẹ́ ìlérì asán, ǹjẹ́ bẹ́ẹ̀ kọ́ làwọn tó ṣẹ̀ṣẹ wọlé yìí náà yóò tún rawọ́ lé?
OLÚOMO: Ọ̀nà méjì ló pín sín o, àwọn ìlérí kan wà, ọwọ́ ẹ̀ka apàṣẹ wa ló ti wá, tí wọ́n máa sọ pé àwọn fẹ́ẹ́ ṣegbá, àwọn fẹ́ẹ́ ṣàwo, àwọn nǹkan tí wọ́n fẹ́ẹ́ ṣe yẹn, ó wà lọ́wọ́ bí owó bá ṣe wà lọ́wọ́ ìjọba tó.
Ṣùgbọ́n èyí tó jẹ́ tàwọn aṣòfin; ìyẹn là ń pè ní constituency project, iṣẹ́ àkànṣe láwọn agbègbè wa, bí wọ́n bá fún àwọn ọmọ ilé ìgbìmọ̀ aṣòfin lówó, àwọn náà yóò rí i láwọn agbègbè wọn, ibi tó yẹ kí wọ́n ṣe nǹkan sí, yálà omi mímu, ilé ìwòsàn, iná tàbí àwọn nǹkan mì-ín.
Kì í ṣe pé wọ́n máa kówó yẹn lé wọn lọ́wọ́, wọn yóò kàn sọ pé a fún yín níye báyìí o, fún iṣẹ́ àkànṣe agbègbè wa, àwa làwá máa mọ nǹkan ta máa fi ṣe láwọn agbègbè tá a ti wá.
Ta ó gbé fún àwọn agbaṣẹ́ṣe.
ÀṢEJÈRÈ: Ọ̀kan lára àwọn tó ń gbógun ti àwọn ajagungbalẹ̀ niyín látìgbà tẹ́ẹ ti wà níléègbìmọ̀ aṣòfin, ní báyìí tẹ́ẹ ti di olórí àwọn aṣòfin l’Ógùn, òfin wo lẹ ń ṣe láti jẹ́ kí wọ́n dohun ìgbàgbé nípínlẹ̀ yìí?
OLÚỌMỌ: Òfin ti wà tó tako àwọn ajagungbalẹ̀ l’Ógùn, òfin yẹn pọ̀ dáadáa tó wà nílẹ̀ pé ẹnikẹ́ni tó bá jagun-gbalẹ̀; ìjìyà tó tọ́ sí i, ó ti wà nínú àbádòfin.
Kódà, òfin yẹn tiẹ̀ wá múlẹ̀ débi pé kéèyàn tiẹ̀ sọ pé wọ́n kó ilè le lórí, ó wá lọ síléẹjọ́ tán, wọn wá dá o láre pé ìwo lo nilẹ̀, o láwọn ètó kan tóo gbọ́dọ̀ tẹ̀lé láti gba ilẹ̀ náà padà, èèyàn ò kàn lè torí pé o ti gba ìdájọ́, kó wá lọ ṣe ìṣekúṣe lórí ilẹ̀, onítọ̀hún kò le kó àwọn jàǹdùkú lọ síbẹ̀ láti gbà á, òfin yẹn ti wà tipẹ́.
ÀṢEJÈRÈ: Níléègbìmọ̀ aṣòfin ìpínlẹ̀ Ògùn àkókò yíí, ẹgbẹ́ òṣèlú mẹ́rin ló ní aṣojú níbẹ̀, APC, APM, PDP ati ADC, báwo lẹ ṣe ń ṣe é, tí kò sí ẹlẹ́yàmẹ̀yà òṣèlú níbẹ̀?
OLÚỌMỌ: Gbogbo wa la ti gbà láti jọ ṣiṣẹ́ pọ̀ fún ìlọsíwájú ìpínlẹ̀ Ògùn, nítorí pé ẹgbẹ́ le máà dọ́gba ṣùgbọ́n ọmọ ìpínlẹ̀ Ògùn ni gbogbo wa, kò sẹ́ni tí kì í ṣe ọmọ ìpínlẹ̀ náà nínú wa, àwọn taa wá ṣiṣẹ́ fún ọmọ ìpínlẹ̀ náà ni wá.
Ohun taa ń wá sọ ni pé ẹgbẹ́ òṣèlú dàbí ọkọ̀, tí oníkálùkù wa ń wọ̀ lọ síbi taa ń lọ, gbogbo wa gbàgbọ́ pé ẹgbẹ́ òṣèlú nìyẹn, bí a bá ti wá délé ìgbìmọ̀ aṣòfin, a ti di ọ̀kan ṣoṣo.
ÀṢEJÈRÈ: Ǹjẹ́ ẹ le sọ fún wa lẹ́nu ìgbà tẹẹ ti dépò òṣèlú yìí, kí làwọn ìrírí yín?
OLÚỌMỌ: Ìrírí mi nídìí òṣèlú ni pé o nílò ìfaradà, àfọkànrán, lẹ́yìn náà o tún ní í ṣe pẹ̀lú àti ṣiṣẹ́ dáadáa fáwọn aráàlú wa.
Kí á ba lè jẹ oore ọ̀fẹ́ àti máa gbàdúrà lẹ́nu wọn nígbà gbogbo.
̀AṢEJÈRÈ: Àwọn kan tiẹ̀ sọ pé ọmọlẹ́yìn Dàpọ̀ Abíọ́dún ni yín, nítorí ẹ̀ le ṣe dépò?
OLÚỌMỌ: Dájúdájú lákòókò tí mo wà yìí, bẹ́ẹ̀ ni, ìdí ni pé nínú ẹgbẹ́ òṣèlù APC tí mo ń ṣe Abíọ́dún ni ọ̀gá wa nípínlẹ̀ Òg̀un tí òfin ẹgbẹ́ sì tún fìdíi ẹ̀ múlẹ̀ pé Gómìnà ni aṣáájú ẹgbẹ́, tí wọ́n bá sọ bẹ́ẹ̀, wọn kò jẹ̀bi.
ÀṢEJÈRÈ: Ṣé kì í ṣe pé ọ̀nà àti mú orí yín mọ́ abẹ́ nìyẹn?
OLÚỌMỌ: Rárá o, kò rí bẹ́ẹ̀, gbogbo nǹkan táwa ń ṣe nílé ìgbìmọ̀ aṣòfin níbí, ló ní í ṣe pẹ̀lú òfin táa ń tẹ̀lé, láìka ẹlẹ́yàmẹ̀yà sí.
ÀṢEJÈRÈ: Ǹjẹ́ ẹ lè sọ fún wa ohun tó dá wàhálà sílẹ̀ láàrín ẹ̀yin àti gómìnà tẹ́lẹ̀, pẹ̀lú bí ẹ ṣe sún mọ́ ara yín tó nígbà náà?
OLÚỌMỌ: Èmi àti ẹ̀ kò níjà o, ìyàtọ̀ tó kàn wà láàrín wa ni pé mo pinnu láti dúró nínú ẹgbẹ́ òṣèlù APC, àwọn kò sì fẹ́ kémi gba tíkẹ́ẹ̀tì lábẹ́ APC níbi táwọn ti gba tiwọn.
Wọ́n nígbàgbọ́ pé ẹlòmí-ìn ló máa ṣe nǹkan yẹn, témi kò sì gbà, tí mo ní APC ni mo máa dúró sí, lẹ́yìn yẹn, èmi ò rí nǹkankan tó fa ìjà.
ÀṢEJÈRÈ: Pẹ̀lú nǹkan tí wọ́n fojú yín rí ní Ifọ̀ nígbà náà, ǹjẹ́ ẹ tiẹ̀ ní i lérò pé ẹ ó jáwé olúborí?
OLÚỌMỌ: Gẹ́gẹ́ bí mo ṣe sọ, béèyàn bá ṣe fún ilé, á rọ́wọ́ mú, èmí nígbágbọ́ pé mo gbìyànjú tèmi fáwọn èèyàn mi àti pé àsọyépọ̀ wà láàrin èmi àti wọn.
Àwọn ló ṣèlérí fún mi pé ìgbàkigbà tí mo bá gbé àpótí, àwọn yóò tẹ̀lé mi, àwọn náà ló sọ fún mi nígbà náà pé kí n má dàá ẹnikẹ́ni lóhùn, kì n má fẹgbẹ́ sílẹ̀.
Nígbà táwọn aráàlú bá ti ní kí n máa lọ, kò sẹ́ni tó le dá mi dúró àti pé Ọlọ́run nìkan lọ̀gá gbogbo wa.
ÀṢEJÈRÈ: Ìgbésẹ̀ wo nilé ìgbìmọ̀ aṣòfin ń gbé lórí àwọn ajínigbé àti ìwà ọ̀daràn gbogbo?
OLÚỌMỌ: A ti ní ìwé àbádòfin tó ti wà tẹ́lẹ̀ tó dá lórí ìwà ajínigbé, ẹlẹ́gbẹ́ òkùnkùn àti ìwà ọ̀daràn láwùjọ tàbí ẹni tó bá gba ilé onílé kíjọba lo òfin yẹn bó ti tọ́ àti bó ti yẹ.
Òfin náà ti ń lọ lọ́wọ́, ẹni tí wọ́n bá mú, kí wọ́n gbé e lọ sílé-ẹjọ́, kí wọ́n sì da sẹ̀ríà tó yẹ fún un.
ÀṢEJÈRÈ: Ṣe bí Gómìnà Dàpọ̀ Abíọ́dún, kò ṣe tí ì forúkọ àwọn kọmíṣánnà ẹ̀ ránṣẹ́, sílé ìgbìmọ̀ aṣòfin fún àyẹ̀wò, kò tí ì máa mú ìfàsẹ́yìn bá ètò ìṣèjọba?
OLÚỌMỌ: Kò fa ìfàsẹ́yìn nítorí ati fún un láṣẹ láti yan olùdámọ̀ràn ogún, láti máa bá gómìnà ṣiṣẹ́ ṣáájú yíyan àwọn alábòójútó ẹ̀ yìí.
ÀṢEJÈRÈ: Nípa àwọn alága ìjọba ìbílẹ̀ tó kó agí́dí́ borí pé àwọn lọ síléẹjọ́, kín ni yóò jẹ́ àtubọ̀tán wọn?
OLÚỌMỌ: Kò sí wàhálà, ilé ìgbìmọ̀ aṣòfin ń ṣe àgbéyẹ̀wò ọ̀rọ̀ wọn lọ́wọ́, bí òfin orílẹ̀-èdè Nigeria ti sọ, kò sí ilé ẹjọ́ tó le díwa lọ́wọ́ láti ṣe iṣẹ́ tiwa bí òfin ti là á kalẹ̀.
ÀṢEJÈRÈ: Pẹ̀lú àwọn nǹkan tójú yín ti fi winná nínú òṣèlú yìí, ǹ jẹ́ ẹ ti fìgbà kan kábámọ̀ rí.
OLÚỌMỌ: Èmi ò kì í kábámọ̀ bí kò ṣe pé mo tún máa ń fi kẹ́kọ̀ọ́ látinú ẹ̀ ni, gẹ́gẹ́ bí ẹnìkan ṣe wí pé òun kì í kábámọ̀ nǹkan tóun bá ń ṣe, mo máa ń kẹ́kọ̀ọ́ ni.
Ẹ wo owó tabua táwọn gómìnà-àtijọ́ ṣì ń gbà lọ́dọọdún
* Bẹ́ẹ̀ ogunlọ́gọ̀ àwọn òṣìṣẹ́-fẹ̀yìntì ni kò tí ì gbowó tiwọn
Sinmisọ́lá Àjàdí
Òru ọjọ́ Ajé, Mọ́ńdè tó kọjá yìí làwọn adarí àwọn òṣìṣẹ́ ilẹ̀ wa fagilé ìyanṣélódì tí wọ́n ti kéde pé yóò bẹ̀rẹ̀ lọ́jọ́ náà, wọ́n láwọn sún un síwájú.
Ohun tí wọ́n ń jà fún ni àfikún owó iná mọ̀nà-mọ́ná àti bẹntiróòlù.
Wọ́n ní ara ń ni àwọn aráàlú.
Bẹ́ẹ̀ sì nìjọba ń sọ pé kò sí owó lápò àwọn, ohun tó kù ni kí àwọn yọwọ́ lọ́rọ̀ sọbsidi táwọn ń san lórí owó epo àti owó iná táwọn aráàlú ń lò.
Kò sẹ́ni tó gbọ́ ohun tíjọba sọ yìí tí wọ́n gbà á wọlé rárá.
Ọ̀pọ̀ àwọn èèyàn ni wọ́n ń sọ pé bí ẹni í sọ ìsọkúsọ nìjọba ń sọ, wọ́n ní ọ̀pọ̀ nǹkan nìjọba le ṣe lá ì ní àwọn aráàlú lára rárá, lára rẹ̀ ni owó burúkú táwọn olóṣèlú tó wà níléègbìmọ̀ aṣòfin ń pín mọ́ra wọn lọ́wọ́, àti owó tí àwọn gómìnà-àtijọ́ pẹ̀lú àwọn igbákejì wọn náà ń gbà lọ́dọọdún.
Bí a bá ní ká wo owó táwọn gómìnà àtijó yìí àti igbákejì wọn nìkan ń gbà lọ́dọọdún, kìí ṣe kékeré.
Ìwádìí Àṣejèrè fihàn pé, pẹ̀lú bí nǹkan ṣe le tó lọ́dún yìí, owó tíye rẹ̀ lé ní Ọgọ́rùn-ún mílíọ́nù náírà ni wọ́n fi ra mọ́tò ọ̀ṣàrà bọ̀gìnnì mẹ́ta fún igbákejì gómìnà àtijọ́ kan nílẹ̀ Yorùbá yìí, bẹ́ẹ̀ gbèsè tí ìjọba ìpínlẹ̀ náà ṣì ń rọ́ san lọ́wọ́ kìí ṣe kékeré rárá.
Bákan náà nìwádìí wá fi hàn pé owó tí wọ́n fi ra mọ́tò mẹ́ta fún igbákejì gómìnà àná yìí le nìkan tún iléèwòsàn alábọ́ọ́dé tó wà níjọba ìbílẹ̀ márùn-ún ṣe, ṣùgbọ́n ó tẹ́ àwọn gómìnà lọ́rùn láti náwó lórí àwọn gómìnà àtijọ́, nítorí wọ́n gbà pé àwọn náà máa tó ó di gómìnà àtijọ́, wọ́n sì fẹ́ kí gómìnà tó wà lórí ipò ṣerú ẹ̀ fáwọn náà.
Yàtọ̀ sí mọ́tò tí wọ́n rà fún igbákejì gómìnà àná yìí, oríṣìí nǹkan ni púpọ̀ nínú wọn ń jẹ àǹfààní rẹ̀ lọ́dọ̀ ìjọba, owó kékeré kọ́ sì nìjọba ń ná.
Ohun tó bani lọ́kàn jẹ́ ni pé, àwọn gómìnà kò ṣàdéédé máa fún àwọn gómìnà àtijọ́ lówó o, òfin ló pa á láṣẹ fún wọn láti máa ṣe bẹ́ẹ̀.
Ṣé ẹ̀yin náà kúkú mọ̀ pé àpò wọn làwọn aṣòfin wọ́n wà nígbà tí wọ́n wà nílééjọba, nítorí náà ó rọrùn láti pàṣẹ fáwọn aṣòfin pé kí wọ́n ṣe òfin tó máa tẹ́ àwọn gómìnà lọ́rùn.
Lára àwọn ìpínlè tí òfin ọ̀hún sì ti múlẹ̀ ní ìpínlẹ̀ Èkó, Ọ̀yọ́, Ọ̀ṣun, Edó, Kogí, Kwárà, ati Rivers, Delta, Akwa Ibom, Bayelsa, Kano àti Bauchi.
Àwọn ìpínlẹ̀ yóókù tí wọ́n tún ṣe òfin náà ni; Nasarawa, Borno, Gombe, Abia, Katsina, Enugu, Ebonyi, Niger, Jigawa, Sokoto, Anambra àti Yobe.
Bó tiẹ̀ jẹ́ pé Zamfara àti Imo náà wà níbẹ̀ tẹ́lẹ̀, àìpẹ́ yìí làwọn aṣòfin ìpínlẹ̀ wọn fagilé òfin ọ̀hún, nítorí náà kò sí ohun tó jọ bẹ́ẹ̀ mọ́ láwọn ìpínlẹ̀ náà.
Èyí ló mú káwọn kan máa sọ pé ó di dandan kí gbogbo àwọn ìpínlẹ̀ tí wọ́n ń lo òfin náà fagilé e, nítorí ọ̀pọ̀ àwọn òṣìṣẹ́-fẹ̀yìntì tí wọn ò rówó lásìkò tí wọ́n wà lẹ́nu iṣẹ́ ọba ni kò tí ì rówó ìfẹ̀yìntì wọn gbà.
Ọdún mẹ́ta-mẹ́ta lòfin yìí ní kí wọ́n máa pààrọ̀ mọ́tò àwọn gómìnà àtijọ́, mọ́tò mẹ́fà lòfin náà sì ní kí wọ́n máa gbà.
Bákan náà lòfin yìí tún ní kí wọn máa gba mílíọ́nù méje náírà àtààbọ̀ lọ́dọọdún, pẹ̀lú ètò ìlera ọ̀fẹ́ fún wọn àti àwọn mọ̀lẹ́bí wọn.
Bẹ́ẹ̀ sì ni owó tí wọ́n á fi máa tún ilé wọn ṣe náà wà nínú owó tí wọ́n á máa gbà lọ́dọọdún, ìyẹn ń lọ́ sí bíi mílíọ̀nù mẹ́tàlélógún àtààbọ̀ náírà.
Ká má purọ́, ayé burúkú làwọn olóṣèlú yìí ń jẹ mọ́ àwa aráàlú lára.
Nípínlẹ̀ Kwárà nìkan, òfin tí wọ́n ṣe sílẹ̀ sọ pé, gómìnà àtijọ́ yóò máa gbà owó tó lé ní mílíọ̀nù méjì náírà, yóò ní òṣìṣẹ́ márùn ún, ẹnìkọ̀ọ̀kan wọn yóò sì máa gba owó oṣù.
Ó máa nílé tí yóò máa gbé, bẹ́ẹ̀ ni yóó sí tún ní ọkọ̀ mẹ́ta pẹ̀lú àwọn òṣìṣẹ́ mẹ́rin tí yóò máa ṣiṣẹ́ nínú ilé rẹ̀.
Ọ̀tọ̀ lowó ìtọ́jú, ọ̀tọ̀ lowó àwọn ẹlẹ́ṣọ̀ ààbò, ọ̀tọ̀ lowó àwọn amúgbálẹ́gbẹ̀ẹ́, ìdá mẹ́rin owó tó ń gbà lọ́dún níyẹn náà yóò máa gba, bẹ́ẹ̀ nìjọba gbọ́dọ̀ máa sanwó àtúnṣẹ ilé àti ọkọ̀ gbogbo tí wọ́n ti rà fáwọn méjèèjì; ìyẹn gómìnà àtijọ́ àti igbákejì rẹ̀ náà.
Bó ṣe rí nípínlẹ̀ Èkó náà nìyẹn, ṣùgbọ́n dípò mọ́tò mẹ́ta tí Kwárà ń ṣe, mọ́tò mẹ́fà ni tìpínlẹ̀ Èkó.
Bí a bá kó gbogbo owó yìí jọ, ó máa ní nǹkan tí wọ́n máa fowó náà ṣe, yàtọ̀ sí owó tí wọ́n fi kún iná àti bẹntiróòlù.
Ohun táwọn aráàlú ń sọ nìyi.
Ẹgbẹ́ kan tí kìí ṣe tìjọba tí wọ́n pe ara wọn ní Centre for Human and Socio-economic Rights(CHSR) nínú oṣù kejè ọdún yìí ti kọ lẹ́tà síjọba pé kí wọ́n pàṣẹ fún gbogbo àwọn iléégbìmọ̀ aṣòfin ìpínlẹ̀ tí wọ́n ṣe òfin náà ṕe kí wọ́n fagile, ṣùgbọ́n títí di àkókò yìí, kò dájú pé àwọn gómìnà tó ń ṣèjọba lọ́wọ́ tí ì rí ọ̀rọ̀ náà rò rárá, bẹ́ẹ̀ náà sì ni aṣáájú gbogbo wọn, ìyẹn Gómìnà Káyọ̀dé Fáyẹmí kò tí ì gba ibì kan sọ̀rọ̀ nípa òfin náà.
Àmọ́ ṣá, àwọn aráàlú ń wò wọ́n, ọdún 2023 ń bọ̀ lọ́nà, tí wọ́n tún mama bẹ̀bẹ̀ fún ìbò wọn, ṣùgbọ́n kó tóó dìgbà náà ńkọ́, ǹjẹ́ owó burúkú táwọn olóṣèlú ń gbà yìí kò ní kóbá ọrọ̀ ajé Nàìjìríà, àti ti mẹ̀kúnnù bí?.
Olóyè Kẹ́mi Olóyèdé di Ìyálọ́jà ilẹ̀ Ẹ̀gbá
Gbogbo ètò ló ti tò báyìí láti jáwé oyè lórí Olóyè Olúwakẹ́mi Olóyèdé gẹ́gẹ́ bíi Ìyálọ́ja ilẹ̀ Ẹ̀gbá.
Ọ̀la, ọjọ́ Sátidé tíí ṣe ọjọ́ kejì ọdún la gbọ́ pé Aláké ilẹ̀ Ẹ̀gbá, Ọba Adédọ̀tun Àrẹ̀mú Gbádébọ̀, Òkúkẹnù IV, máa jáwé oyè lé obìnrin gbajúmọ̀ oníṣówò náà lórí, láàfin rẹ̀ ní aago mọ́kànlá àárọ̀.
Olóyè Kẹ́mi Olóyèdé ni ìyálọ́ja ọjà Àdìrẹ tó wà ní Aṣérò nílùú Abẹ́òkúta, kó tóó di pé ó gba ipò tuntun yìí.
Olóyè Arábìnrin Olúwakẹ́mi Àbẹ̀kẹ́ Olóyèdé, tún ni Ọ̀tún Ìyálọ́jà ilẹ̀ Ẹ̀gbá, ó sì ti wà lórí ipò náà fún bíi ọdún mẹ́rìnlá, kó tóó di pé Ìyálọ́jà tẹ́lẹ̀, Olóyè Aiṣat Ẹ̀bùnolúwa, tó wà nípò náà tẹ́lẹ̀ jáde láyé.
Lára àwọn ọlọ́jà tí Aláké fẹ́ẹ́ fi joyè lọ́la náà tún ni Olóyè Janet Gbádébọ̀ àti Olóyè Bámidélé Adébọ̀wálé, tí kábíyèsí fẹ́ẹ́ fi joyè pẹ̀lú Ìyálọ́jà Kẹ́mi Olóyèdé.
Àwọn ni wọ́n á máa ṣàkóso gbogbo ọjà tó wà níjọba ìbílẹ̀ mẹ́fà tó so ilẹ̀ Ẹ̀gbá ró.
Mákindé, Ọọ̀ni, àti Tinubu ti sọ ara wọn di ẹrú Fúlàní – Sunday Ìgbòho
Ọkùnrin ajìjàgbara ilẹ̀ Yorùbá tórúkọ rẹ̀ ń jẹ́ Sunday Adéyẹmọ, ṣùgbọ́n tí gbogbo èèyàn mọ̀ sí Sunday Ìgbòho, ti ṣàpèjúwe Ọọ̀ni Iléefẹ̀, Babátúndé Ògúnwùsì, Ọ̀jajà II; Gómìnà Ṣèyí Mákindé, ti ìpínlẹ̀ Ọ̀yọ́; àti aṣáájú ẹgbẹ́ òṣèlú APC, Aṣíwájú Bọ́lá Tinubu gẹ́gẹ́ bíi ẹrú Fúlàní.
Bákan náà lọkùnrin náà tún sọ̀rọ̀ sí àwọn àgbà Yorùbá, pàápàá  àwọn ọba alayé tí wọ́n kọ̀ láti dá sọ́rọ̀ àwọn fúlàní darandaran tí wọ́n ń pa àwọn àgbẹ̀ ilẹ̀ Yorùbá bí ẹran.
Ó ní, àwọn ọba náà ti sọ ara wọn di ẹrú fún fúlàní.
Sunday Ìgbòho sọ̀rọ̀ yìí nígbà tó ń bá àwọn ọmọ Yorùbá tó wà nílẹ̀ òkèèrè sọ̀rọ̀ lórí ẹ̀rọ ayélujára, o ní, ìfẹ́ ọ̀kàn Ọọ̀ni lòun àtàwọn àgbà ilẹ̀ Yorùbá kan ń lé kiri, ṣùgbọ́n kìí ṣe ìfẹ́ ilẹ̀ Yorùbá.
Ìpàdé orí ẹ̀rọ ayélujára pẹ̀lú àwọn ọmọ Yorùbá tó wà nílẹ̀ òkèèrè náà bẹ̀rẹ̀ ní nǹkan bíi aago mọ́kànlá kọjá ìṣẹ́jú mẹ́ẹ̀ẹ́dógún lánàá ọjọ́ Ìṣẹ́gun, Tusde, ó sì parí ní aago kan òru ọjọ́ Wẹsde.
Àwọn tó kópa nínú ìpàdé ọ̀hún fẹ́rẹ̀ tó ẹgbẹ̀rún kan.
Ìgbòho ní, òun tí lọọ rí Aláàfin Ọ̀yọ́, Ọba Làmídì Adéyẹmí III, babá náà sì fọwọ́ sí ohun tí òun ń ṣe, ṣùgbọ́n Ọọ̀ni kò fọwọ́ sí i.
Ó ní, nígbà tí Ọọ̀ni ṣàbẹ̀wò sí ọ̀dọ̀ Ààrẹ Muhammadu Bùhárí, ọba náà kò bá ààrẹ sọ ohun tó yẹ kó bá a sọ.
Lóòótọ́ mi ò gba owó lọ́wọ́ ẹnìkàn fún ohun tí mò ń ṣe yìí, ṣùgbọ́n a nílò owó táa máa fi ra bọ́ọ̀sì láti máa fi gbé àwọn èèyàn wa lọ síbi táwọn fúlàní tí wọ́n ń yọ wọ́n lẹ́nu.
Ó yẹ kí Ọọ̀ni le bá Bùhárí sọ òótọ́ ọ̀rọ̀, ṣùgbọ́n ó ti gba owó dọ́là l’Ábùjá, lóòótọ́ ni Ọọ̀ni ránṣẹ́ pè mí o, ṣudgbọ́n èmi ò lọ sọ́dọ̀ rẹ̀, mi ò dá a lóhùn.
Aláàfìn nìkan ló ń tì wá lẹ́yìn, torí náà ló ṣe kọ̀wé ránṣẹ́ sí Bùhárí.
Mọ́ńkele:  Oore ńlá làwa aláwàdà orí íńtánẹ́ẹ̀tì ṣe fáwọn aráàlú lásìkò Kòrónà
Sinmisólá Àjàdí
Ọ̀dọ́mọdé adẹ́rìnpòṣónú tó máa ń ṣèfè lórí ẹ̀rọ ayélujára, Maryam Apáòkábi, tọ́pọ̀ èèyàn mọ̀ sí Mọ́ńkele ti ní òré tímó-tímó lòun àti Débọ̀ Adédayò, ọ̀dómọkùnrin tóun náà ń ṣẹ̀fẹ̀ lórí ẹ̀rọ ayélujára táwọn èèyàn mọ̀ sí Mr.Macaroni.
Láìpé yìí ni Móńkele bá Àsejèrè sọ̀rọ̀ láìpẹ́ náà.
Móńkele tọ́pọ̀ èèyàn máa ń sáábà wo fídíò rẹ̀ lórí pẹ̀lú ẹ̀fẹ̀ oríṣìíríṣìí tó máa ń ṣe sọ pé bó tilẹ̀ jẹ́ pé iṣẹ́ kan náà lòun àti Débọ̀ Adédayọ̀ tí wọ́n ń pè ní Macaroni ń ṣe, ọ̀rẹ́ làwọn jẹ́ máa ń ṣe.
Bákan náà lọmọbìnrin náà tún sọ pé iṣẹ́ ńlá làwọn ṣe fáwọn aráàlú lásìkò ìgbélé yìí, nítorí àsìkò táwọn èèyàn gbọ́dọ̀ máa rí ohun tí yóò máa múnú wọn dùn la wà yìí, ó ní iṣẹ́ àwàdà ló sì le yanjú irú àlààfo bẹ́ẹ̀.
“Iṣẹ́ kékeré kọ́ làwa aláwàdà orí ẹ̀rọ ayélujára ń ṣe lásìkò yìí, gbogbo ìgbà táwọn èèyàn fi wà nílé yẹn, àwọn fídíò aláwàdà táa ti ṣe sílẹ̀ làwọn èèyàn ń wò, òhun ló sì ń mú inú àwọn èèyàn dùn, nítorí náà, iṣẹ́ kékeré kọ́ làwa náà ń ṣe lásìkò kòrónà yìí.
” Maryam ló sọ̀rọ̀ bẹ́ẹ̀.
Iléèfowópamọ́ First Bank fẹ́ẹ́ ró àwọn obìnrin lágbára
Iléèfowópamọ́ First Bank, ọ̀kan nínú àwọn iléèfowópamọ́ ilẹ̀ wa ti bẹ̀rẹ̀ ètò orí ẹ̀rọ ayélujára fáwọn obìnrin láti ró wọn lágbára.
Kìkì àwọn obìnrin nìkan ni ètò ọ̀hún wà fún, orí ẹ̀rọ ayélujára ni wọ́n sì ti máa ṣe é.
Gẹ́gẹ́ bí Àṣejèrè ṣe gbọ́, orí èro ayélujára tí àdírẹ́sì rẹ̀ jẹ́ www.firstgem.com.ng ni wọ́n fẹ́ẹ́ lò fún ètò náà.
Ohun tí wọ́n sì fẹ́ẹ́ máa ṣe ni láti ró àwọn obìnrin lágbára, kọ́ wọn lẹ́kọ̀ọ́ nípa ìṣòwò, àti bí wọ́n ṣe leè máa ṣàkóso owó tó bá ń wọlé fún wọn.
Bákan náà la tún gbọ́ pé nítorí àti kàn sí ọ̀pọ̣̀lọpọ̀ àwọn èèyàn káàkiri ní báǹkì náà ṣe gbé ètò náà kalẹ̀, láti mú kí àwọn èèyàn láǹfààní sí ohun tó máa mú kí ìgbé ayé rọ̀ wọ́n lọ́rùn, láì jẹ́ pé wọn ń rìn lọ síbikíbi.
Bẹ́ẹ̀ ni àwọn obìnrin tó máa lo ètò ọ̀hún yóò láǹfààní sí àwọn obìnrin ẹlẹgbẹ́ wọn káàkiri àgbáyé, láti kọ́ bí wọn tí ń ṣe nǹkan níbi tí àwọn wà, tí wọ́n sì ń ṣàṣeyọrí nídìí ẹ̀.
Gẹ́gẹ́ bí alákòóso ètò náà, Chuma Ezirim, ṣe sọ, ó ní; “Ètò FirstGem wà fún àwọn obìnrin ilẹ̀ Nàìjíríà, a sì fẹ́ẹ́ lo orí ẹ̀rọ ayélujára yìi láti gbé àwọn obìnrin sí ipò tó yẹ, kí àwọn náà le ní òye nípa àwọn nǹkan tó ní í ṣe pẹ̀lú ọ̀rọ̀ obìnrin láwùjọ àti lágbàáyé, pàápàá lẹ́ka ìkọ́ṣẹ́ ọwọ́, ètò ìnáwó, bí a ṣe lè ṣàṣejèrè àti bí ọrọ̀ ajé wa ṣe lè tẹ síwájú, ohun táa fẹ́ẹ́ ṣe niỳẹn.
Àwọn ọmọ ọjọ́ kìn-ín-ní tí Aya Sanwó-Olú fún lẹ́bùn rèé
Lónìí ni Aya Gómìnà Babájídé Sanwó-Olú, ìyẹn Dókítà Ìbíjọkẹ́ Sanwó-Olú ta àwọn ọmọ ọjọ́ kìn-ín-ní ọdún lọ́rẹ.
Ètò yìí máa ń wáyé lọ́dọọdún fún gbogbo àwọn ọmọ tí wọ́n bá bí sí ọsibítù ìjọba lọ́jọ́ kìn-ín-ní, ọdún tuntun.
Iléèwòsàn ìjọba mẹ́rin laya gómìnà lọ.
Àwọn ọsibítù náà ni ti Àlímọ̀ṣọ́, Muṣin àti Orílé-Agége, pẹ̀lú iléèwòsàn Ayìnkẹ́ ní Ìkẹjà.
Àwọn ọmọ tuntun ọ̀hun ni ọmọkùnrin Àmọ̀ó, tí Abilékọ Tómilọ́lá Àmàó bí sí ọsibítù Muṣin, bẹ́ẹ̀ ni Abilékọ Onumba Folúkẹ́ bí tiẹ̀ sí Àlímọ̀ṣọ́, ọmọbìnrin Àjàyí, ni Abọ́sẹ̀dé Àjàyí bí sí Oríle-Agége, nígbà tí wọ́n bí ọmọ Adéṣọlá-Fágadé sí Àyìnkẹ́.
Àwọn àwòrán náà rèé.
Babá Adébóyè ṣọjọ́ọ̀bí ìyàwó rẹ̀ lárà ọ̀tọ̀
Òjíṣẹ́ Ọlọ́run, tó tún jẹ́ olórí ìjọ Redeemed Christian Church of God, RCCG, Pásítọ̀ Enoch Adéjàre ti ṣàpèjúwe ìyàwó rẹ̀, Pásítọ̀ Folú Adébóyè gẹ́gẹ́ bíi obìnrin rere tó ṣe é mú yangàn, àti pé obìnrin náà lẹni àkọ́kọ́ nínú àwọn èèyàn tó súnmọ́ òun jùlọ.
Adébóyè tí gbogbo èèyàn máa ń sáàbá pè ní Daddy GO sọ̀rọ̀ yìí lórí ẹr̀ọ ayélujára rẹ̀, láti sàmì ayẹyẹ ọjọ́ọ̀bí ọdún méjìléláàádọ́rin ti ìyàwọ́ rẹ̀ náà.
Babá Adébóyè ní, ohun kan tó mú kíyàwó òun dá dúró gédégbé ni pé; obìnrin náà fúnra rẹ̀ ló ṣì máa ń tọ́jú òun, kò sí bí iṣẹ́ rẹ̀ ṣe le pọ̀ tó, bóun bá sọ fún un pé kó tèlé òun lọ síbì kan, ó ti yá náà nìyẹn, ó máa fi ohun gbogbo tó ń ṣe sílẹ̀ láti tẹ̀lé òun.
Bákan náà ni bàba náà tún sọ pé títí di àkókò yìí, Màmá náà ló ḿaa ń dáná ouńjẹ òun, òun fúnra rẹ̀ náà ló sì ń gbé ouńjẹ náà wá fún òun tó bá ti ṣe é tán.
Ó tún ní, ó nígbà kan tóun kò sí níbi tóun ti lè gẹrun òun, màmá fúnra rẹ̀ ló máa gẹrun fóun, òun náà ló tún máa ré èékánná òun.
Bàbá ìránṣẹ́ Ọlọ́run yìí wá rọ gbogbo àwọn ọ̀dọ́ òde òní láti túbọ̀ máa tẹríba fún ọkọ wọn, bẹ́ẹ̀ ló sì rọ àwọn ọkọ náà kí wọ́n nífẹ̀ẹ́ aya wọn.
ÌYÁLỌ́JÀ MILE 12 SỌ̀RỌ̀: Nítorí èrò wìtì-wìtì la ṣe pín ọjọ́ fáwọn ọlọ́jà ní Mile 12, ojoojúmọ́ kọ́ ni wọn ń wá sọ́jà
Ọ̀kan nínú àwọn Ìyálọ́jà tó gbajúmọ̀ lórílẹ̀-èdè Nàìjíríà yìí ni Àlàájà Ìyábọ̀ Ahmed, àwọn ni Ìyálọ́jà Mile 12, ọjà yìí lọjà ouńjẹ tó tóbi jùlọ ní gbogbo ilẹ̀ ìwọ̀ oòrùn Áfríkà.
Ọjà yìí tó ti lé lógóji ̀ọdún ti wà tipẹ́.
Káàkiri ilẹ̀ Áfríkà làwọn èèyàn sì ti ń wáá rajà tí wọ́n ń tún ń tajà níbẹ̀.
Ọjà yìí wà nínú àwọn ọjà tij́ọba gbà láàyè láti ṣílẹ̀kùn wọn lásìkò ìgbélé àjàkálẹ̀-àrùn Kòrónà.
Èyí ló mú kí akọ̀ròyìn wa, OLÚWATÓYÌN MATHNUEL tọ màmá lọ láti ṣèfọ̀rọ̀wérọ̀ pẹ̀lú wọn láti mọ̀ nípa ìrírí wọn lásìkò náà, ohun tójú àwọn ọlọ́jà rí lásìkò yìí àti láti mọ bí ọjà Mile 12 ṣe ń ṣàkóso ọjà pẹ̀lú àwọn èrò wìtìwìtì tí wọn ń rọ́ lọọ ṣiṣẹ́ kárà-kátà lọ́jà náà.
Kín ni ẹ rí sí rògbòdìyàn àjàkálẹ̀ àrùn Covid 19 tó ń lọ lọ́wọ́ yìí, pàápàá pẹ̀lú iṣẹ́ ọjà ouńjẹ ní Mile 12?Bí wọ́n ṣe ń wí tí a ń gbọ́ nìyẹn o, bí ọdún ṣe ń dé ni oríṣìírísìí àrùn ń yọjú, ìgbà kan wọ́n ní HIV, ó tún yá wọ́n ní káńsà, a tún gbọ́ Lassa fever, èmi ò mọ̀ bóyá bí àtẹnujẹ àwọn ouńjẹ tí wọ́n ń fi kẹ́míkà gbìn ló fà á ni o, nítorí nínú ọjà wa níbí, àwọn èso tí èmi gbọ́njú mọ̀ tó ń ṣe ara lóore ni, ọsàn, àgbálùmọ̀, pear, Ube, ẹ̀pà àti àsálà.
Ìgbà tó yá ni carrot dé, èmi ni Watermelon, Cucumber kò sóhun tó ń jẹ́ bẹ́ẹ̀, Ìgbá (Garden egg) ló wà.
Kódà nígbà yẹn, ewédú òòjọ́ la ń jẹ tó jẹ́ wípé tí a bá ń ṣè é, a máa ta sánsán sáwọn aráalé kejì, ẹja táa ń jẹ nísìnyí, Ọlọ́run nìkan ló yé torí kò sí adùn kankan lára ẹja tí a ń jẹ nísìnyí mọ́.
Gbogbo àwọn àrùn báyìí, èmi ò gbọ́ ọ rí o.
Ṣebí tí kò bá sí ilá mọ́ là ǹ jẹ ìlasa, lúúrú wà, èkù wá látọ̀dọ̀ àwọn Ìlọrin.
Láyé àtijọ́ tòmátì wa wọ́n á fi fọnu fọ́mọdé tí yọ̀rọ̀ bá mú ú lẹ́nu, ó dẹ̀ ń ṣiṣẹ́, láyé ìsín kò sí irú ẹ̀ mọ́, kẹ́míkà ni gbogbo ohun tí a ń jẹ, tẹ́lẹ̀ a kìí jẹ ṣúgà, èso àgbáyun la máa ńlá, kò sóhun tí ẹ bá fẹ́ mu lẹ́yìn lílá èso àgbáyun, a máa dùn bíi ṣúgà ni, sakarín náà tún wà ṣùgbọ́n èso àgbáyun ni ṣúgà wa láyé àtijọ́, torí ẹ̀ ni àwọn àgbà fi ń pẹ́ láyé, Ìyá mi Ráfátù ọmọ Moróhunfólú ṣì wà láyé nínú ìlera pípé nítorí wọn ò bá wọn jẹ kẹ́míkà.
Ọ̀dọ̀ yín ní Mile 12 louńjẹ wà báyìí mà, bá wo le ṣe ń pín ouńjẹ fún àwọn ọjà tó kù?
Mile 12 nìkan kọ́ louńjẹ wà, wò ó ouńjẹ nì yìí fáwọn aládùúgbò mi, gbogbo àsìkò ìsémọ́lé Ìjọba bí ọ̀sẹ̀ kẹrin báyìí ni mo ti ń ṣe é lá ì gba nǹkankan lọ́wọ́ ìjọba, mi ò lówó ṣùgbọ́n mo dúpẹ́ fún èyí tí Ọlọ́run Ọba ṣe fún mi, inú mi á dẹ̀ dùn kí gbogbo àwọn tó ní ládùúgbò kọ̀ọ̀kan náà nawọ́ ìfẹ́ sí àwọn tó kù díẹ̀ káà tó fún láyìíká wọn, nítorí èyí tí ènìyàn bá gbélé ayé ṣe ni wọ́n máa kà fún un, kí a má dúró dèjọba ká tó ran ara wa lọ́wọ́.
“Nípa rìtìrìtì inú ojà lásìkò yìí, mo ní láti pe olórí àwon Hausa nínú ojà pé; kí á pín ojó fún àwon olójà.
Bí àwon eléso bá tajà lónìí, kí àwon eléèèlò ta ojà lọ́la, kó kan àwon erè oko ouńje ní òtúnla láti le dékun títànkálè àrùn Kòrónà yìí, kí èrò má se wìtìwìtì, ó sì gbà sími lénu”
Èyi túmò sí pé gbogbo ìrànwọ́ ouńjẹ covid 19 láti ọ̀dọ̀ Gómìnà Sanwó-Olú kò dé ọ̀dọ̀ yín?
Mo ń sọ dájú wípé, kò sí ìrànwọ́ kankan láti ọwọ́ ìjọba fún àwọn aládùúgbò mi lásìkò ìsémọ́lé Ìjọba.
Gómìnà kò fún àwa Mile 12 ní nǹkankan, wọ́n ń pín in kiri ṣùgbọ́n àwa aládùúgbò mi bíi mẹ́rin kò rí nnk̀ankan o.
Ṣùgbọ́n mo ń dúpẹ́ fún Ọlọ́run fún ohun gbogbo.
Ṣé irú ẹ̀mi ìfẹ́ yìí, ṣé àjogúnbá ni àbí nítorí ẹ̀sìn Islam?
Ẹ ṣé é!
Ọmọ kìí bá ìpèlé Ìyá ẹ̀ kó sì aṣọ da, ẹní bí ni làá jọ, Ìyá mi ni mo fìyẹn jọ, bẹ́ẹ̀ gẹ́gẹ́ ló máa ń ṣe lọ́jà Orí òkè ọ̀dàn, màmá àríyá ni wọ́n máa ń pe Ìyá mi.
Àti wípé mo tún ń dúpẹ́ lọ́wọ́ Ìyá tó gbà mí tọ́ lọ́wọ́ Ìyá mi, Ìyẹn Àlàájà Àbíbátù Mọ́gàjí, Ìyá rere ni màmá, tí mi ò le gbàgbé láéláé, kí Ọlọ́run bá mi ṣe àforíjì fún màmá, ohun yòówù tí Ọlọ́run ràn mí lọ́wọ́ láti ṣe nígbà ayé màmá kò ní kí n dáwọ́ dúró lẹ́yìn ikú wọn, Ọlọ́run dẹ̀ ń gbà fún mi láti ṣojú, kí n tún ṣẹ̀yìn Màmá Mọ́gàjí.
Nípa Kòrónà yìí mà, bá wo lẹ ṣe wá ń ṣe é lásìkò yìí?
O ṣe é, omi, ọṣẹ àti sanitiser wà ní géètì kí o tóó wọnú ọjà, o dẹ̀ gbọ́dọ̀ bo imú ẹ, àti wípé nípa rìtìrìtì inú ọjà lásìkò yìí, mo ní láti pe olórí àwọn Hausa nínú ọjà pé; kí á pín ọjọ́ fún àwọn ọlọ́jà, bí àwọn eléso bá tajà lónìí, kí àwọn eléèlò ta ọjà lọ́la, kó kan àwọn erè oko ouńjẹ ní ọ̀túnla láti lè dẹ́kun títànkálẹ̀ àrùn Kòrónà yìí, kí èrò má ṣe wìtìwìtì, ó sì gbà sími lẹ́nu.
Bó tilẹ̀ jẹ́ pé kò sí àkókò àti ìgbà tí a kò le gbé ọjá wolé nítorí mo bẹ̀bẹ̀ lọ́wọ́ ìjọba pé a ò lè máa ti ọjà Mile12 ní aago mẹ́fà ìrọ̀lé nítorí tòrutòru lọjà fi ń wọ Mile 12.
Kí làṣíírí ẹwà yín?
Ìfọkànbalẹ̀ ni!
Nítorí mi ò ní tojú bọ ohun tí kò yẹ, bí ó bá tiẹ̀ kàn mí, màá mó jú kúrò, jẹ kí n jẹ lóni ilé ayé, chop alone, you die alone, tóo bá dáa jẹ, wàá dá kú ni, kò yẹ kí a máa fi ara ni ẹnìkejì lára.
Mo dẹ̀ ń dúpẹ́ lọ́wọ́ Ọlọ́run fún àwọn ọlọ́jà mi fún ìfẹ́ tí a ní sí rawa, Hausa, Ibo, àti gbogbo ẹ̀yà pát́apátá a fẹ́ràn ara wa, a dẹ̀ gbọ́ ra wa yé, tí ó fi jẹ́ pé a tún ran Ìjọba lọ́wọ́ nípa mọ́tò patrol fún àgọ́ ọlọ́pàá Mile 12, a tún gbìyànjú àti kọ́ tóílẹ́ẹ̀tì fún àgọ́ ọlọ́pàá ṣùgbọ́n ọ̀rọ̀ kòrónà yìí ló dá wa lọ́wọ́ kọ́.
Ọjà mile 12 ti yàtọ̀ nítorí ìfọwọ́sowọ́pọ̀, bí ẹ ṣe e ń wò yìí kámẹ́rà wà káàkiri inú ọjà, àwa la ṣé é fún ra wa nípa ìfẹ́, kò sí ìjà, kò sí ìta, a fẹ́ràn ara wa dẹ́nú.
Lákòtán mà, ìmọ̀ran yín fún gbogbo ọlọ́jà Mile 12 lápapọ̀?
Kí a túbọ̀ fẹ́ràn ara wa ju ti àtẹ̀yìn wá lọ, àgbájọ ọwọ́ ni Yorùbá la fi ń sọ̀yà, kí gbogbo ọlọ́jà fọwọ́sowọ́pọ̀ fún ìdàgbàsókè ọjà mile 12 àti ìgbéga ìpínlẹ̀ Èkó lápapọ̀.
Mi ò ju ọmọọdún mẹ́tàlá lọ tí mo fi bẹ̀rẹ̀ iṣẹ́ kọ̀ǹdọ́kítọ̀ – MC Olúọmọ
Wọ́n ti máa ń sọ gbólóhùn yìí tipẹ́ ṣùgbọ́n kì í ṣe ọ̀pọ̀ èèyàn ló gbà á gbọ́, wọn a ní ‘Kò s’Ọ́ba l’Óṣòdì àyàfi OLÚỌMỌ’.
Ṣùgbọ́n lọ́jọ́ kẹrìndínlógún, ọjọ́ Àbámẹ́ta, oṣù Karùn-ún, Ọdún 2020 tí a mú àdéhùn ìpàdé wa pẹ̀lú MC Olúọmọ, ìyẹn Àláájì Músílíù Akínsàyà, ṣẹ lọ̀rọ̀ yìí farahàn gedengbe.
Kò rọrùn fún ikọ̀ Àṣejèrè láti rí ọkùnrin alága àwọn onímọ́tò náà bá sọ̀rọ̀ ṣùgbọ́n obìnrin kan tí wọ́n ń pè ní Ìyá Àbọ̀, tíí ṣe olórí ẹbí, tó jẹ́ ẹ̀gbọ́n fún Olúọmọ ló ṣatọ́nà bípàdé náà ti wáyé.
Ohun tó sì gbé wa dé ọ̀dọ̀ rẹ̀ kò ju ti ìpapòdà màmá wọn; Olóògbé Àlàájà Ọmọtóńwò Àbẹ̀bí Akínsànyà, tí gbogbo èèyàn mọ̀ sí Màmá Agége.
Ṣé Ìyá Àbọ̀ ti kọ́kọ́ gbà wá lálejò ní tiwọn lọ́jọ́ kẹtàlá, Ọjọ́rú, oṣù kaàrún.
Kò rọrùn láti ṣèfọ̀rọ̀wérọ̀ fún un, nítorí ó gbọ́dọ̀ gbàṣẹ lọ́wọ́ àbúrò rẹ̀ kó tóó bá àwọn oníròyìn sọ̀rọ̀.
Lójúẹsẹ̀ ni Ìyá Àbọ̀ ti pe Olúọmọ lórí fóònù, ó sì gbà sí i lẹ́nu, ìyẹn nìkan kọ́; Ṣíamaànù náà gbà láti bá Àṣejèrè sọ̀rọ̀.
Èyí mú kó jẹ́ ìgbà àkọ́kọ́ tó máa bá oníròyìn sọ̀rọ̀ lẹ́kùn-ún-rẹ́rẹ́ nípa ikú ìyá rẹ̀ àti ìgbésí ayé wọn.
Nígbà tí ikọ̀ Àṣejèrè délé Olúọmọ, oríṣìí àwọn èèyàn ni wọ́n ń rọ́ wáá kí ọkùnrin náà kú ará fẹ́ra kù.
Bó sì ti ń gbàlejò àwọn èèyàn lọ́tùn lósì ló ń pàṣẹ pé kí wọ́n ṣètọ́jú àwọn àlejò òun, “Ẹni tí kò bá gbààwẹ̀, ẹ ṣe ouńjẹ fún un o”, ohun tó ń wí nìyẹn o.
Ká má purọ́, èèyàn tó ṣọmọlúàbí ni Olúọmọ, èyí sì yàtọ̀ sóhun táwọn èèyàn kan ń sọ nípa rẹ̀.
Láì fọ̀rọ̀gùn, ẹ farabalẹ̀ kí ẹ ka ohun tí Àlàájì Músílíù Akínsànyà, MC Olúomo àti Ìyá Àbọ̀, Àlàájà Kíbítí Adénúgà Akínsànyà, ẹ̀gbọ́n rẹ̀ bá SINMISỌ́LÁ ÀJÀDÍ àti OLÚWATÓYÌN MATHNUEL sọ.
Àṣejèrè: Alága, ẹ kú àsẹ̀yìndè Màmá, ẹ̀yin wọn ti dáa ná MC Olúọmọ: O jàre!
Ẹ ṣé e!
Àṣejèrè: Ẹ jẹ́ ká mọ̀ yín síwájú si i?
MC Olúọmọ: Ẹ ṣé é!
Orúkọ tèmi ní Àlàájì Músílíù Àyìndé Akínsànyà, ọ̀gá àwọn Onímọ́tò ní ìpínlẹ̀ Èkó, èmi ni wọ́n ń pè ní MC Olúọmọ.
Àṣejèrè: Kín ni ẹ lè sọ nípa Olóògbé, ìyẹn Màmá yín?
MC Olúọmọ: Hẹn hẹn!
Nǹkan tí mo lè sọ lórí ìrìnàjò màmá ni pé màmá gbìyànjú lórí ọmọ púpọ̀, mo rántí pé nígbà tí ọkọ màmá, tí wọ́n jẹ́ ọmọ Àwórì, tí wọ́n jẹ́ bàbá tiwa, Ìyẹn Olóògbé Wusé Adékàn Akínsànyà kú l’Óṣòdì níbi, mo wà ní pamari kẹta, ìyẹn Primary 3, níléèwé alákọ̀ọ́bẹ̀rẹ̀ Afọlábí l’Óṣòdì lọ́dún náà lọ́hùn ún.
Àwọn ẹbí fẹ́ẹ́ ṣú Màmá mi lópó ṣùgbọ́n màmá kò gbà, ni wọ́n bá lé Màmá jáde nílé.
Láti ìgbà yẹn ni màmá mi ti ń ṣe àdágbé, àdáfà, wàhálà ọmọ.
Lásìkò yẹn ni màmá mú mi lọ s’Ábẹ́òkúta lọ́dọ̀ ẹni tó kù n’Íyàá fún wọn nígbà náà.
Màmá gbìyànjú kí n kàwé nílé ẹ̀kọ́ Òkè-Ẹ̀fọ̀n, l’Ábẹ́òkúta.
Ó wu màmá kí n kàwé, ṣùgbọ́n owó já màmá ní ìṣòro ìgbà náà, àti pé ojú mi kìí gbà á tí màmá bá wáá kí wa l’Ábẹ́òkúta lẹ́yìn ọjọ́ márùn ún tí wọ́n bá lò pẹ̀lú wa láti tún padà sẹ́nu iṣẹ́ agbálẹ̀ títí l’Ékòó, ojú mi kìí gbà á, ṣe ni mà́a máa sun ẹkún gẹ́gẹ́ bí ọmọdé nígbà náa lọ́hùn.
Màmá gbìyànjú lórí ọmọ o, ìgbà tójú abiyamọ k̀o gbà á mọ́ ni wọ́n bá ní kí n wá máa kọ́ṣẹ́ káfíńtà l’Ékòó.
Ọmọ ọdún mẹ́tàlá ni mo wà tí mo ti ń dá ṣe kọ̀ǹdọ́kítọ̀, tí maa dẹ̀ tún lọ síbi ẹ̀kọ́ṣẹ́ káfíńtà tí màmá fi mí sí, bó tiẹ̀ jẹ́ pé inú màmá kò dùn sí iṣẹ́ ọmọ ẹ̀yìn mọ́tò tí mo ń ṣe nígbà náà.
Lẹ́yìn bíi ọdún kan àti ààbọ̀ tí mo ti ń kọ́ṣẹ́ yìí, ọ̀gá yìí náà kò ríṣẹ̀ gbà déédé, ni mo bá kúkú gbájú mọ́ṣẹ́ ọmọ ẹ̀yìn ọkọ̀ tí mo ń ṣe.
Ìgbà tó yá ni màmá bá kúkú fi mí sílẹ̀ pé àdúrà òbí lórí ọmọ, pàápàá jùlọ ọmọ líle kò ní gbé.
Bí mo ṣe bẹ̀rẹ̀ sí í yí i mọ́ra wọn nìyẹn, gẹ́gẹ́ bí ọmọ onímọ́tò.
Nígbà náà àjọ la máa ń dá bọ́sítọọ̀bù wa, àwọn alájọ á fún wa ní káàdì, à á bẹ̀rẹ̀ sí í dájọ.
Owó àjọ àti owó iṣẹ́ ọkọ̀ lọ́tùn lósì ni mo tù jọ, tí mo kọ́kọ́ fi tún ilé tí Màmá ń gbé kọ́, ṣùgbọ́n iṣẹ́ afọlẹ̀, agbálẹ̀ títí ìjọba kò ṣeé ṣe mọ́, nítorí àgbà ti dé sí màmá, ṣùgbọ́n pẹ̀lú ìrànlọ́wọ́ Ọlọ́run lẹ́nu iṣẹ́ mọ́tò tí mo ń ṣe, mo ra ilé fún Maámi, Ọlọ́run tún ràn mí lọ́wọ́ láti rán wọn lọ sí Háájì lọ́dún 1999 sí 2000.
Àwọn àti àwọn ìyàwó mi ni wọ́n jọ lọ Háájì nígbà kan náà.
Màma gbìyànjú lórí ọmọ torí ẹ̀ mo ṣe wò ó pé wọ́n ní láti jẹun ọmọ, kí wọ́n gbádùn kí ọlọ́jọ́ tóó dé.
Àṣejèrè: Ǹjẹ́ ará fu yín, bóyá ẹ lálàá tàbí màmá gan-an ti ń fi àpẹẹrẹ hàn yín pé ọlọ́jọ́ ti dé?
MC Olúọmọ: Ẹ ṣe é!
Ṣé ẹ ri l’Ọ́jọ́rú, ọjọ́ kọkàndínlọ́gbọ̀n, oṣù kẹrin, ìyẹn 29th April, torí ọgbọ̀njọ́, 30 April, ni wọ́n kú, Màmá ti tètè jí, wọ́n ti wẹ̀, fúnra màmá ni wọ́n ré èékánná wọn, màmá tún fi ọ̀dà dúdú kun irun wọn, wọ́n ń yà á, mo jókòó tìwọ́n ní pálọ̀, nínú ilé tí a wà yìí náà ní o, torí ó pé oṣù kan tí mo gbé màmá wọ inú ilé yìí, tí mo dẹ̀ ra ọkọ̀ ayọ́kẹ́lẹ́ fún wọn ni màmá kú.
Kí n má fọ̀rọ̀ gùn; màmá jókòó lẹ́gbẹ̀ẹ́ mi, wọ́n bẹ̀rẹ̀ sí í ṣàdúrà lọ́pọ̀lọpọ̀ fún mi, lẹ́nu ẹ̀ lẹnìkan pè mí lórí fóònù la bá ń sọ̀rọ̀ ló bá lóun fẹ́ẹ́ bá màmá sọ̀rọ̀, lórí fóònù màmá gba á níyànjú lórí ọ̀rọ̀ ọlọ́kọ̀ dé, màmá sì ṣàdúrà fún un.
Ẹni yìí wá bi màmá léèrè pé ‘Kínni kóun bá Màmá rà bọ̀ tóun bá ń bọ̀ wá kí wọn?
Màmá ní aṣọ léèsì funfun làwọ́n fẹ́.
Yàtọ̀ sí èyí, èèyàn tó máa ń tọ́jú ilé, tó máa ń gbálẹ̀ fún wọn; Ẹgbẹ̀rún mẹ́ẹ̀ẹ́dọ́gbọ̀n ni màmá san fun gẹ́gẹ́ bíi owó oṣù rẹ̀, dípò ẹgbẹ̀rún mẹ́wàá tí wọ́n máa ń san fónítọ̀hún.
Gbogbo ènìyàn tó bá wá kí màmá lọ́jọ́ Wẹ́sdè ó ku ọ̀la tí wọ́n fẹ́ẹ́ kú ni Màmá fún lówó, owó tuntun tó níye lórí bíi ẹ̀bùn, tílẹ̀ ọjọ́ náà fi ṣú, ohun tí wọ́n ṣe nìyẹn.
Nígbà tó wá di ọjọ́ Tọsde, Ọgbọnjọ́ tí màmá kú gan-an, èmi wà nínú yàrá tèmi lókè, nítorí mo kúrò nílé ọ̀dọ̀ mi lá ti sá fáwọn àlejò nítorí àrùn Kòrónà tó gba òde kan yìí.
Mo ń wò wọ́n nínú yàrá tèmi láti inú kámẹ́rà, mo rí i pé, wọ́n tan rédíò wọn láti gbọ́ kókó inú ìwé ìròyìn, lẹ́yìn tí wọ́n ṣe èyí tán, wọ́n padà sórí ibùsùn wọn, màmá dẹ̀ da aṣọ ìbora wọn funfun bora.
Nígbà tó sì jẹ́ pé bí màmá ṣe máa ń sùn nìyẹn, kò jẹ́ kí èmí kà á kún.
Láìpẹ́ nínú kámẹ́rà ni mo rí ìyàwó ẹ̀gbọ́n mi tó sún mọ́ wọn jùlọ, ló ń sáré kiri inú yàrá, ni mo bá sọ̀kalẹ̀ láti bi í léèrè pé ṣé ó ń ṣe eréepá nínú ilé ni?
Ló bá ní rárá o, màmá ni o, mo ní kí ló ṣe màmá, ṣe bí wọ́n ń sùn ni?
Ó ní rárá o, tòuń yé òun o, màmá kò sùn o, ni mo bá sún mọ́ Màámi, mo yẹ ọwọ́ wọn wò, ni mo bá rí i pé ọlọ́jọ́ ti dé.
Mo wá wò ó pé ṣé bí èèyàn ṣe máa ń kú nìyi?
Alábájọ tí Màámi fi sọ pé òun fẹ́ aṣọ léèsì funfun gẹ́gẹ́ bí ẹ̀bùn.
Kódà, aṣọ àrán tí wọ́n wọ̀ ní Mẹ́kà láì mọ iye ọdún sẹ́yìn, Màmá yọ ọ́ sílẹ̀ fún ìsìnkú wọn àti aṣọ funfun tí mo fi ń kírun ni wọ́n fi wè wọ́n.
Kí n má tàn yín Àṣejèrè, ikú Màámi dùn mí, kò sẹ́ni tó má fẹ́ kí arúgbó òun kú, mi ò tíì gbàgbọ́ pé Màámi ti kú, lẹ́yin ọdún kan, mi ò rò pé ó tí ì le kúrò lára mi.
Àṣejèrè: Hun!
Báwo ló ṣe rí lára yín nígbà tí wọ́n fẹ́ẹ́ gbé màmá wọnú sààréè?
MC Olúọmọ: Haa!
Mo sá kúrò ni!
Ojú mi ò gbà á, ṣe ni mo ń ké bí ọmọdé, àwọn Àfáà ló fà mí padà o.
Àfáà Sulaimon Oníkíjìpá sọ pé ó gbọ́dọ́ ṣojú mi àti pé ohun ìdùnnú ni fún mi nítorí ọjọ́ keje ààwẹ̀ ni màmá kú, ó tún wá jẹ́ ọjọ́ Àlàmísì, Tọ̀sdè, Màámi kò dà mì láàmú, kò ṣàìsàn tó fi kú, wọ́n ní; ọpẹ́ ló yẹ mí.
Àṣejèrè: Pẹ̀lú bí ẹ ṣe nífẹ̀ẹ́ màmá yín, ṣé ká máa fojú sọ́nà fún àjọ Àlàájà Ọmọ́tóńwò Foundation?
MC Olúọmọ: Kí Ọlọ́run Ọba kẹ́mi níkẹ̀ ọlà ju báyìí lọ, Mo fẹ́ kọ́ mọ́ṣáláasí tí a ó kùn lọ́dà funfun, tí gbogbo ohun yòówù tó bá fẹ́ẹ́ wà nínú rẹ̀ yóò jẹ́ funfun fún ìrántí Màámi nítorí Màámi fẹ́ràn oun funfun nígbà ayé rẹ̀.
Ẹ rí i pé ilé tí wọ́n gbé yìí; funfun ni àti gbogbo ohun tó wà nínú ẹ̀.
Pẹ̀lúpẹ̀lú, Màmá fẹ́ràn Ọlọ́run àti àdúrà púpọ̀ torí ìdí èyí mi ò ṣe òkú tí a máa ra àǹkará, pe eléré, rárá kò jọ́ ọ́, lẹ́yìn Kòrónà yìí lágbára Ọlọ́run, màá ṣàdúrà fún Màámi, oníkálukú tó bá ń bọ̀ níbi àdúrà yìí, kó wọ aṣọ funfun, mì ò ṣe òkú a ń mú àǹkará o!Aṣejere: A dúpẹ́ ewu tó fòyín dá lọ́dún kan ṣẹ́yìn, báwo ló ṣe rí lára Màmá nígbà tí wọ́n gbọ́?
MC Olúọmọ: Màámi kò gbọ́ pé wọ́n gún mi o, Haa!
Gbogbo bí mo ṣe wà ní ọsibítù, tí mo tún lọ sí Amẹ́ríkà fún ìtọ́jú, a ò jẹ́ kí màmá gbọ́, kó dà a ò jẹ kí wọ́n gbọ́ rédíò lásìkò ìṣèlè burúkú náà.
Àṣejèrè: Kín ni ẹ máa pàdánù jù nípa Màmá?
MC Olúọmọ: Nǹkan tí mo máa pàdánù jù nípa Màámi ni lọ́rọ̀ ìyànjú wọn pé; ‘Máa ṣóra, ojú lalákàn fi ń ṣọ́lé.
’ Màámi á ní; ‘màá yè o o, àdàbí táwọn bá ṣebi sọ́mọ ọlọ́mọ nìkan lókù’, Màámi á ṣàdúrà fún mi tí n bá ti wá ń lọ màá fẹnu kò wọ́n níwájú orí.
Wọ́n tún máa ń sọ pé Abiyamọ kìí ṣépè fọ́mọ tó bá burú, àdúrà lọ̀rọ̀ irú ọmọ bẹ́ẹ̀ gbà, ẹ wò ó, mi ò tí mọ̀ pé màmá kú, i miss her soo much!
Ṣùgbọ́n inú mí dùn pé gbogbo ọ̀rọ̀ tí wọ́n ń sọ pé àwọn kò ní ṣàárẹ̀, àwọn kò ní dà mí láàmú tí àwọn bá fẹ́ẹ́ kú nítorí náà kí n yé é ra oògùn fáwọn látìlú òyìnbó, tí mo bá ra ògùn láti Amẹ́ríkà, Màámi á rẹ́rìn-rẹ́rìn pé àwọn kò ní ṣàárẹ̀, pé ikú wọ́ọ́rọ́ làwọ́n máa kú, ó dẹ̀ rí bẹ́ẹ̀, èyí dùn mọ́ mi nínú lọ́pọ̀lọpọ̀.
Àṣejèr̀e: Irú ọ̀rọ̀ wo ni màmá máa ń sọ fún yín tí ẹ kò le gbàgbé?
MC Olúọmọ: Màámi máa ń sọ fún mi pé ẹní tó bá rùúre ló máa sọ̀ọ́re, ẹni tó bá lo inú méjì pẹ̀lú mi kàn ń ṣe ara ẹ̀ ni, pé kí n yára láti gbọ́rọ̀ ṣùgbọ́n kí n lọ́ra láti fèsì, nítorí náà ni ipò tí Ọlọ́run gbé mi dé lọ́jọ́ òní yìí, tẹ́nìkan bá sọ̀rọ̀ nǹkan tí kìí ṣe òótọ́ fún mi, mi ò ní bínú, màá kàn máa wò ó ni, nítorí mo mọ̀ pé tó bá yá òtítọ́ máa farahàn.
Àṣejèrè: Ìmọ̀ràn yín fáwọn abiyamọ lápapọ̀?
MC Olúọmọ: Ìmọ̀ràn mi fáwọn abiyamo ni pé, kí wọ́n máa ṣàdúrà fáwọn ọmọ wọn, kí wọ́n má da àwọn ọmọ sílẹ̀ fún ẹnìkankan láti tọ́jú, ọmọ tó bá burú kò ṣe é ta nù, àdúrà lọ̀rọ̀ ẹ̀ gbà, kí wọ́n má ro ibi sọ́mọlàkejì tàbí kí wọ́n máa ṣe ọmọ ọ̀dọ̀ bí kò ti tọ́, nítorí ohun téèyàn bá ṣe ló máa gbà, ká tọ́jú ọmọ ọ̀dọ̀, ọmọ ọlọ́mọ bíi tiwa, káwọn ọmọ tiwọn náà le rí aláànú, ẹrú ní baba ò, ọ̀nà ló jìn o!Àṣejèrè: Lákòtán kí lorúko Màmá Agége?
MC Olúọmọ: Orúkọ Màmá ni Àlàájà Sinat Àbẹ̀bi ́Ọmọ́tóńwò Akínsànyà.
Màmá Agége ni wọ́n, torí Agége ni wọ́n gbé fún ìgbà pípẹ́, ibẹ̀ ni mo ti bá wọn kiri epo rí, ibẹ̀ ni mo ti bá Màámi ta Àmàlà ní Kàtáńgówá láti Agége, ìsọ̀ oúnjẹ Màámi ṣì wá ní Kàtáńgówá di bí a ṣe ń sọ̀rọ̀ yìí!.
PWC ṣèlérí àti tẹ̀ síwájú pẹ̀lú àtúnṣe ojú-pópó lásìkò òjò
Ọ̀gá àgbà iléeṣẹ́ tó ń ṣàtúnṣe àwọn ojú pópó nípínlẹ̀ Èkó, Onímọ̀-Ẹ̀rọ Olúfẹ́mi Dáramọ́lá ti mú u dá àwọn olùgbé Èkó lójú pé iléeṣẹ́ òun kò ní sinmi àti máa tún àwọn ojúọ̀nà gbogbo tó wà nípínlẹ̀ náà ṣe, pàápàá lásìkò òjò táa ti wà nínú rẹ̀ yìí.
Ó ní, ohun tó jẹ gómìnà lógún lọ́wọ́ yìí ni pé kò gbọdọ̀ sí kòtò kan ṣoṣo láwọn òpópónà wa.
Ó ní, láàrín oṣù kọkànlá ọdún tó kọjá sí oṣù karùn ún ọdún yìí, àwọn òpópónà tíye wọ́n tó ọ̀tàlérúgba (260) niléeṣẹ́ òun ti ṣe káàkiri ìpínlẹ̀ Èkó.
Bákan náà ló sì tún mẹ́nubà á pé bó tiẹ̀ jẹ́ pé àrùn Kòrónà ṣe ìdíwọ́ tó pọ̀ fúnléeṣẹ́ náà, síbẹ̀ ọ̀pọ̀ àwọn ojú ọ̀nà tó wà l’Ékòó làwọ́n ti tún ṣe.
Lára àwọn ojú ọ̀nà tí wọ́n tún ṣe lásìkò ìgbélé àrùn Kòrónà náà ni Acme, Kásúmù Alẹ́ṣinlọ́yé lẹ́bàá Agìdìǹgbì, àti apá kan Ọ̀rẹ̀gún wọ Ìkòsì.
Ní Àlímọ̀ṣọ́, lára àwọn ojú ọ̀nà tí wọ́n tún ṣe ni Bàrúwá, Adérelé, Dúdúyẹmí àti Òkèsálú nítòsí Ìkọ̀tún.
Àwọn yòókù tí wọ́n tún ṣe ni Núrù Oníwó.
Ìkòròdú Club, Gbásemó, Fátímọ̀ Bíńtù Ṣólebọ̀ àti Mábadéjẹ́ ní Ìkòròdú àti bẹ́ẹ̀ bẹ́ẹ̀ lọ.
Dáramọ́lá ní, alaalẹ́ òfin tó de àrun Kòrónà ló fa ọwọ́ aago sẹ́yìn, pàápàá nínú oṣù kẹrin àti ìkarùn ún ọdún yìí, gẹ́gẹ́ báwọn ti pinnu àti ṣe níbẹ̀rẹ̀ ọdún yìí.
Ó wá ṣèlèrí pé iléeṣẹ́ òun kò ní í káàrẹ̀ lásìkò òjò, láti máa tún àwọn ojú ọ̀nà ṣe.
Nípa ti àtúnṣẹ afárá ẹlẹ́ẹ̀kẹta, ìyẹn Third Mainland Bridge, ọ̀gá PWC náà sọ pé àtúnṣe ti bẹ̀rẹ̀ lójú ọ̀nà Otto Iddo, ojú ọ̀nà Àpápá, Constain Roundabout, Òyìngbò, Fúnṣọ́ Williams àti Herbert Macaulay.
Iṣẹ́ afárá Pen Cinema ti dé ìdajì, oṣù kẹsàn-án ló máa parí – Adéyọyè
Ìjọba ìpínlẹ̀ Èkó ti ṣèlérí àti yọ̀ǹda iṣẹ́ àkànṣẹ àwọn òpópónà kan tó ń lọ lọ́wọ́ fáwọn aráàlú kó tóó di òpin ọdún yìí.
Lára ara àwọn iṣẹ àkànṣe náà ni afárá Agége Pen Cinema, òjunà Agric sí Ìṣáwò, òjunà Èkó sí Badagry àti afárá ẹlẹ́ẹ̀kẹrin, ìyẹn 4th Mainland Bridge.
Ẹni tó ń gba Gómìnà Babájídé Sanwó-Olú nímọ̀ràn lórí iṣẹ́ òde, Onímọ̀-Èro Arámídé Adéyọyè ló sọ̀rọ̀ yìí di mímọ̀, nígbà tó ń jábọ̀ iṣẹ́ ìríjú ẹ̀ka iléeṣẹ́ iṣẹ́ òde nípínlẹ̀ Èkó.
Ìpàdé àwọn oníròyìn tí wọ́n ṣe nínú ọgbà ìgbafẹ́ JJT tó wà ní Aláusá, Ìkẹjà, l’Ékòó ló ti wáyé láti sàmì ayẹyẹ ọdún kínní Gómìnà Sanwó-Olú lọ́fíísì.
Oṣú kín ín ní ọdún yìí ni Gómìnà Sanwó-Olú ṣèlérì fáwọn olùgbé Agége pé iṣẹ́ afárá náà yóò parí nínú oṣù keje ọdún 2020, ṣùgbọ́n pẹ̀lú àrùn Kòrónà tó gba àgbáye kan, olùgbaninímọ̀ràn gómìnà náà sọ pé iṣẹ́ ọ̀hun ti sún síwájú fún oṣù mẹ́ta, ìyẹn ni pem ó di inú kẹsàn-án ọdún ni wọ́n máa parí iṣẹ́ náà.
Ṣùgbọ́n Abilékọ Adéyọyè ṣàlàyé pé àwọn iṣẹ́ ọ̀hun pẹ̀lú afárá Pen Cinema yóò parí láìpẹ́ yìí nítorí pé iṣẹ́ afárá náà ti dé ìdajì.
Bákan náà lobìnrin náà tún sọ pé àwọn ojúnà mẹ́tàdínlógójì (37) nìjọba Sanwó-Olú parí tí wọ́n sì ti ṣèfilọ́lẹ̀ rẹ̀, bẹ́ẹ̀ làtúnṣe ń lọ lọ́wọ́ láwọn ojúna tó dín díẹ̀ ní irinwó.
Lára àwọn iṣẹ́ tí Adéyọyè tíjọba yóò parí láìpẹ́ ni Eric Moore sí Mazamaza, Mazamaza sí Agbojú, Agbojú sí trade fair.
Bákán náà ni iṣẹ́ tún ń lọ lọ́wọ́ ní Ìgbogbò lójúnà Bọ́lá Ahmed Tinubu sí Ìgbé àti bẹ́ẹ̀ bẹ́ẹ̀ lọ.
Nípa àtúnṣe àwọn ojú títì tó wà nípínlẹ̀ Èkó, Adéyọyè ní ìjọba ti ṣàtúnṣe àwọn ojú títì ọgọ́jọ láti le dín ìṣòro súnkẹrẹ fàkẹrẹ kù.
Joys, ọmọ Oyèdépò relé ọkọ
Ayẹyẹ ìgbéyàwó Joyce, ọmọ Bíṣọ́ọ̀bù Oyèdépò ń lọ lọ́wọ́ báyìí ní ṣọ́ọ̀ṣì bàbá rẹ̀.
Aago mẹ́wàá ni wọ́n bẹ̀rẹ̀ ìsìn ìgbeyàwó náà.
Orúkọ ọkọ rẹ̀ ni Abímbọ́lá Ọlálẹ́yẹ Abọ́dúnrìn.
Oyèdépò ló mú ọmọ rẹ̀ lọ́wọ́ wá sínú ṣọ́ọ̀ṣì Bí a ṣe ń kọ ìròyìn yìí lọ́wọ́, ìgbeyàwó mọ̀-mí-n-mọ̀-ọ́ ń lọ lọ́wọ́ láàrín ọmọ olórí ìjọ Winners, Bíṣọ̀ọ̀bù Oyèdépò àti àfẹ́sọ́nà rẹ̀, Abímbọ́lá Ọlálẹ́yẹ nínú ọgbà ṣọ́ọ̀ṣì náà ní Ọ̀tà.
Òní, ọjọ́ Fráìde ni wọ́n ṣe géèjì àbígbẹ̀yìn olórí ìjọ náà àti àfẹ́sọ́nà rẹ̀.
Ọ̀la Sátidé nìgbeyàwó náà máa wáyé gan-an ní ṣọ́ọ̀ṣì bàbá rẹ̀ tó wà ní Canaanland ní Ọ̀tà, nínú gbọ̀ngàn iléèwé yunifásítì Covenant tó wà nínú ọgbà ṣọ́ọ̀ṣì náà.
Joyce ni àbígbẹ̀yìn bàbá àti màmá Oyèdépò.
Ohun táa gbọ́ ni pé ó yẹ kí ìgbeyàwó náà ti wáyé tipẹ́, ṣùgbọ́n ìgbélé àrùn Kòrónà ló fa ọwọ́ aago sẹ́yìn.
Ẹ̀kúnrẹ́rẹ́ ìròyìn yìí ń bọ̀ lọ́nà láìpẹ́.
Àìríṣẹ́ àwọn ọ̀dọ́ ló fa rògbòdìyàn – Ọpẹ́lóyẹrú
Akíntúndé Bashir, Ìbàdàn
Ọ̀rọ̀ àwọn ọlọ́pàá SARS ilẹ̀ wa, pàápàá nílẹ̀ Yorùbá kìí ṣe ojú lásán báa bá ní ká wò ó lóòótọ́, ọ̀pọ̀ ẹ̀sùn ni àwọn aráàlú ti fi kan wọ́n, pàápàá lórí ìfìyàjẹni lọ́nà àìtọ́.
Ohun tí Al̀àájà Àlímọ́tù Ṣadia Ọpẹ́lóyẹrú bá akọ̀ròyìn wa sọ láìpẹ́ yìí nìyẹn.
Àlàájà Ọpẹ́lóyẹrú Ọlá-Inúkan sọ púpọ̀ lọ́rọ̀, wọ́n ní àfi kí a bẹ àwọn olórí wa láti pèsè iṣẹ́ fún àwọn ọ̀dọ́ wa, ọ̀pọ̀ àìríṣẹ́ṣe àwọn ọ̀dọ́ tí wọ́n kàwé àti àwọn tí wọ́n kọ́ṣẹ́ ni wọn kò rí nǹkan ṣe nílùú.
Obìnrin náà ní ọwọ́ tó bá dilẹ̀ ni èṣù ń yá lò, èyí ló mú kí Àlàájà Ọláanúkan bẹ ìjọba láti mójútó ètò ààbò tó ti dojúrú, ìpani nípakúpa àti ìfìyàjẹni àwọn ọ̀dọ́, wọ́n ní èyí ló fa làásìgbò ENDSARS láti ọwọ́ àwọn ọ̀dọ́, nítorí wọ́n ti sún kan ògiri.
Nígbà tí Ọpẹ́lóyẹrú ń tẹ̀ síwájú lórí ohun tíjọba le ṣe àti ọ̀nà tí rògbòdìyàn yìí yóò fi di ohun ìgbàgbé, wọ́n níjọba ní láti mójútó gbogbo nǹkan tó gbé owó lórí pàápàá fún àwọn tó ń ta ohun tẹ́nu ń jẹ, pàápàá; ata, epo, àti bẹ́ẹ̀ bẹ́ẹ̀ lọ.
Gbajúmọ̀ oníṣòwò náà ní gbogbo nǹkan ti gbówó lórí nílọ́po mẹ́ta, bẹ́ẹ̀ bí ouńjẹ bá ti kúrò nínú ìṣẹ́, ìṣẹ́ bùṣe nìyẹn.
Gẹ́gẹ́ bí ọmọ bíbí Ìbàdàn tó fi Ṣáṣá l’Ákówọnjọ nílùú Èkó ṣebùjókò, wọ́n ní ìfẹ́ táwọn ní sílùú ìbàdàn ló jẹ́ kí àwọn gbà láti di ìyá ẹgbẹ́ Ìbàdàn Pillars Forum, wọ́n sì lo àǹfààní náà láti kí gbogbo ọmọ Ìbàdàn ní ìlú Èkó àti káàkiri pé kí wọ́n má gbàgbé ilé; àjò kò lè dà bíi ilé o.
Ààrẹ Ìyálájé ilẹ̀ Mẹ́iran yìí tún lo àǹfààní náà láti kí Olúbàdàn tilẹ̀ Ìbàdàn; Ọba Saliu Àkànmú Adétúnjí Ajé Ògúngúnnísọ̀ I àti gómìnà ìpínlẹ̀ Ọ̀yọ́; Onímọ̀-Èro Ṣèyí Mákindé fún iṣẹ́ takun takun tí wọ́n ń ṣe l’Ọ́yọ̀ọ́.
Lójijì, iná ṣẹ́yọ nílé Sunday Ìgbòho
Ìròyìn tó ń tẹ̀ wá lọ́wọ́ ti fihàn pé ṣàdéédé ni iná ṣẹ́yọ nílé Sunday Adéyẹmọ, táwọn èèyàn ń pè ní Sunday Ìgbòho lóru òní mọ́jú.
Nǹkan bíi aago mẹ́ta òru ni iná àjèjì náà ṣẹ́yọ nílé rẹ̀ tó wà ní Sókà nílùú Ìbàdàn, nípínlẹ̀ Ọ̀yọ́.
Bó tiẹ̀ jẹ́ pé kò tí ì sẹ́ni tó mọ ohun tó fa iná náà, a gbọ́ pé àwọn panápaná ti pa iná ọ̀hún.
Alàgbà Alọ́ ṣẹ̀wọ̀n gbére, ọmọ ẹ̀ ló ń bá láṣepọ̀
Iléẹjọ́ gíga kan nílùú Àkúrẹ́ ti sọ Ṣọlá Alọ́ ṣẹ́wọ̀n gbére, ọmọ rẹ̀ obìnrin ló ń bá láṣepọ̀, n l’Adájọ́ Samuel Bọ́lá bá jù ú sẹ́wọ̀n gbére.
Látìgbà tọ́mọbìnrin náà ti wà lọ́mọọdún mẹ́wàá la gbọ́ pé bàbá rẹ̀ ti ń bá a sùn, nítorí nígbà tí ọmọ ọ̀hún pé oṣù mẹ́fà ni ìyá rẹ̀ ti kọ bàbá ẹ̀ sílẹ̀.
Àwọn ẹgbẹ́ onígbàgbọ́ kan tọ́mọ náà darapọ̀ mọ́ ló lọọ fọ̀rọ̀ ọ̀hún lọ̀, n làṣírí bá tú pé bàbá ẹ̀ máa ń bá òun láṣepọ̀.
Ọmọ náà ní; gbogbo ìgbà tóun bá ti bèèrè owó iléèwé àti tìwé lọ́wọ́ bàbá òun ló máa ń bá òun lájọṣepọ̀.
Ọ̀gá àgbà iléèwé tọ́mọ náà ń lọ ló lọọ fọ̀rọ̀ náà tó àwọn ọlọ́pàá létí, kó tóó di pé wọ́n fọwọ́ òfin mú Alàgbà Alọ́.
Nígbà tí wọ́n gbé e dé iwájú adájọ́, ó ní òun kò jẹ̀bi ọ̀rọ̀ náà nígbà tí wọ́n ka ẹ̀sùn náà sí i létí.
Lẹ́yìn atótónu ni adájọ́ náà bá jù ú sẹ́wọ̀n gbére.
Orí íńtánẹ́ẹ̀tì lati máa ṣàyẹ̀wò fáwọn òṣìṣẹ́-fẹ̀yìntì – Pọ́nnlé
Ìjọba ìpínlè Èkó ti pinnu àti bẹ̀rẹ̀ ètò àyẹ̀wò fáwọn òṣìṣẹ́-fẹ̀yìntì ìpínlẹ̀ náà lórí ẹ̀rọ ayélujára íńtánẹ́ẹ̀tì, nítorí àrùn Kòrónà tó gbòde kan.
Àyẹ̀wò ọhun tí wọ́n máa ń pè ní “MO WÀ LÁYÉ”, “I AM ALIVE”, ni wọ́n máa ń ṣe lẹ́ẹ̀mejì lọ́dún.
Orí ẹ̀rọ íńtánẹ́ẹ̀tì ni wọ́n ti máa ṣe àyẹ̀wò tọdún yìí, èyí ni pé kò ní í sí àǹfààní fẹ́nikẹ́ni láti farahàn wáá ṣe àyẹ̀wò wọn.
Kọmíṣánnà fún ọ̀rọ̀ àwọn òṣìṣẹ́ àti òṣìṣẹ́-fẹ̀yìntì, Arábìnrin Pọ́nnlé Ajíbọ́lá sọ̀rọ̀ yìí fáwọn oníròyìn níléèjọba Aláúsá, Ìkẹjà.
Ó ní pẹ̀lú ètò tuntun yìí wáyé láti dín ipa àrùn Kòrónà kù nípínlẹ̀ náà, àti láti tẹ̀lé ètò sún-fún-mi tó ń lọ lọ́wọ́ nílùú.
Pọ́nnlé ní, iléeṣẹ́ tó ń rí sí ọ̀rọ̀ àwọn òṣìṣẹ́-fẹ̀yìntì ló máa darí ètò náà lọ́dún yìí, àwọn ló sì máa ṣe àyẹ̀wò náà fún ẹnìkọ̀ọ̀kan wọn.
Ó ní, lẹ́ka ìjọba ìbílẹ̀ ni àwọn òṣìṣẹ̀ ti máa ṣètò náà, orí íńtánẹ́ẹ̀tì ni wọ́n sì ti máa ṣe é.
Ó parí!
Gbénga Daniel ti darapọ̀ mọ́ APC
Ọ̀túnba Gbénga Daniel, gómìnà ìpínlẹ̀ Ògùn tẹ́lẹ̀, tó tún jẹ́ alákóso ètò ìpolongo ìbò fún Àlàájì Àtíkù Abubakar, tó díje fún ipò Ààrẹ lábẹ́ ẹgbẹ́ òṣèlú PDP lọ́dún 2019, ti darapọ̀ mọ́ ẹgbẹ́ òṣèlú APC.
Àárọ̀ òní Túsìde nìròyìn náà jẹyọ.
Ohun táa gbọ́ ni pé, Gbénga Daniel máa gba káàdì ẹgbẹ́ APC lónìí, ki ́ètò ìforúkọ́sílẹ̀ tí wọ́n ń ṣe lọ́wọ́ tóó parí.
Bẹ́ẹ̀ nìròyìn fi yé wa pé ètò ti ń lọ lọ́wọ́ fún òun àtàwọn alátìlẹ́yìn rẹ̀ láti darapọ̀ mọ́ ẹgbẹ́ òṣèlú APC.
Bẹ́ẹ́ ò bá gbàgbé, kété lẹ́yìn tí wọ́n parí ètò ìdìbò ọdún 2019 ni Gbénga Daniel, táwọn olólùfẹ́ ẹ̀ máa ń pè ní OGD kéde rẹ̀ pé òun kò nífẹ̀ẹ́ àti ṣe òṣèlú mọ́, àti pé òun fẹ́ẹ́ gbájúmọ́ iṣẹ́ tóun yàn láàyò.
Ṣ̀ugbọ́n, látìgbà náà la gbọ́ pé àwọn olóṣèlú méjèèjì; APC àti PDP ti fà á pé kó wáá darapọ̀ mọ́ ẹgbẹ́ àwọn, kó tóó di pé ìròyìn tuntun yìí jẹyọ.
A gbọ́ pé láìpẹ́ ni OGD máa ṣèpàdé pẹ̀lú àwọn àgbà inú ẹgbẹ́ òṣèlú APC, pàápàá àwọn Gómìnà Abubakar Àtíkù Bagudu tìpínlẹ̀ Kebbi, Nasir El-Rufai tìpínlẹ̀ Kaduna àti Badaru Abubakar tìpínlẹ̀ Jigawa.
A gbìyànjú láti du ẹ̀mí Ajímọ̀bi, ṣùgbọ́n… – Akin Àbáyọmí
Ìjọba ìpínlẹ̀ Èkó ti tú àṣírí ikú tó pa gómìnà àná nípìnlẹ Ọ̀yọ́, Abíọ́lá Ajímọ̀bi, kọmíṣánnà fún ètò ìlera ìpínlẹ̀ náà, Ọ̀jọ̀gbọ́n Akin Àbáyọ̀mí, ló tú àṣírí náà fún àwọn oníròyìn lónìí ọjọ́ Ẹt̀i, Fráìdè.
Gẹ́gẹ́ bí Àbáyọ̀mí ṣe sọ, ó ní lóòótọ́ ni gbogbo àwọn elétò ìlera, pàápàá àwọn dókítà jà fita-fita láti du ẹ̀mi olóṣèlú náà, ṣùgbọ́n ẹ̀pa kò bóró mọ́.
Ohun tó túbọ̀ fà á ni pé ọ̀pọ̀ àwọn ẹ̀yà ara rẹ̀ ni kò ṣiṣẹ́ mọ́, àrùn Kòrónà tí ọkùnrin náà lùgbàdì rẹ̀ ló fà á tí àwọn ẹ̀yà ara náà kò fi ṣiṣẹ́ mọ́.
Ọkùnrin náà tún ní, bó tiẹ̀ jẹ́ pé àwọn kò rò ó tì tẹ́lẹ̀ pé àrùn náà máa pa ọkùnrin náà, nítorí iṣẹ́ takun takun táwọn dókítà ṣe láti du ẹ̀mí ẹ̀, ṣùgbọ́n ọlọ́jọ́ ló dé.
Kò ṣàì gbóríyìn fún gbogbo àwọn òṣìṣẹ́ iléèwòsàn First Cardiologist Consultant tó wà ní Ìkòyí, l’Ékòó.
Ọsibítù yìí ni wọ́n gbé Ajímọ̀bi lọ, ohun táa gbọ́ ni pé òun ló ní kí wọ́n gbé òun lọ síbẹ̀, ó lóun kò fẹ́ẹ́ lo ọsibítù ìjọba tí wọ́n ti ń tọ́jú àwọn tí àrùn Kòrónà kọlù.
Ibẹ̀ lọkùnrin náà sì padà kú sí.
Bẹ́ẹ̀ ó bà gbàgbé, ọsibítù yìí náà ni olórí àwọn òṣìṣẹ́ Ààrẹ, Abba Kyari kú sí lójósi.́
Sanwó-Olú ṣèdárò Bàbá Ètò tó jáde láyé
Gómìnà Babájídé Sanwó-Olú ti ránṣẹ́ ìbánikẹ́dùn sí mọ̀lẹ́bí Bàbá Ètò, ìyẹn Olóyè Nathaniel Fọlárìn Coker tó jáde láyé lánà Wẹ́sdè.
Ọmọ olóògbé, Fọlárìn Coker, tó tún jẹ́ ọ̀gá àgbà iléeṣẹ́ tó ń bójútó ọ̀rọ̀ àṣà nílẹ̀ wa, ìyẹn Nigerian Tourism Development Corporation (NTDC), tó tún fìgbà kan jẹ́ kọmíṣánnà fún ọ̀rọ̀ àṣà lásìkò ìjọba Akínwùnmí Ámbọ̀dé ló fọ̀rọ̀ náà tó àwọn oníròyìn létí.
Sanwó-Olú ṣàpèjúwe ikú bàbá náà gẹ́gẹ́ bíi àdánù ńlá fún orílẹ̀-èdè Nàìjíríà.
Ẹni ọdún mẹ́tàdínlọ́gọ́rùn-ún ni bàbá ọ̀hun jáde láyé.
Nínú iṣẹ́ tí gómìnà fi rán akọ̀wé ìròyìn rẹ̀, Gbóyèga Àkọṣílè, Sanwó-Olú ní Olóògbé Fọlárìn Coker wà nínú àwọn tí wọ́n ṣiṣẹ́ takun takun láti sọ ìpínlẹ̀ Èkó di àpèwááwò láàrín àwọn ẹlẹgbẹ́ rẹ̀ káàkiri àgbáyé.
Bákan náà ló tún sọ pé iṣẹ́ tí bàbá náà ṣe lẹ́ka iṣẹ́ ìjọba kìí ṣe kékeré, nítorí káàkiri àwọn iléeṣẹ́ ìjọba ló ti ṣe akọ̀wé àgbà, èyí tí wọ́n ń pè ní Permanent Secretary.
Bó ṣe tẹ́pá mọ́ṣẹ́ rẹ̀, bẹ́ẹ̀ náà ló sì ṣe nínú àjọṣepọ̀ rẹ̀ pẹ̀lú àwọn èèyàn.
“Gbajúmọ̀ onífàájì ni Bàbá Ètò, mo rántí pé nígbà tí mo wà ní kékeré, mo fẹ́ràn bàbá yìí bó ṣe ń múra àti bó ṣe ń rìn, pàápàá jùlọ bó ṣe máa ń sọ̀rọ̀ láwùjọ àwọn aláfẹ́.
Bọ́mọ Èkó ṣe rí gan an nìyẹn.
Lára àwọn iléeṣẹ́ tí bàbá náà ti ṣe akọ̀wé àgbà ni ètò ẹ̀kọ́, iléeṣẹ́ tó ń ṣàkóso ọ̀rọ̀ ọ̀dọ́ àti ìdàgbàsókè àwùjọ, àti bẹ́ẹ̀ bẹ́ẹ̀ lọ.
Ṣèyí Tinúbú àtiyàwó ẹ̀ tún ń palẹ̀ ayẹyẹ mọ́
Gbogbo ètò ló ti fẹ́ẹ̀ tò tán báyìí láti gbàlejò pàtàkì nínú mọ̀lẹ́bí Ṣèyí Tinubu, ọmọ aṣáájú ẹgbẹ́ òṣèlú APC nílẹ̀ wa, Aṣíwájú Bọ́lá Ahmed Tinúbú, àti ìyàwó rẹ̀, Layal.
Ọmọ tuntun jòjòló làwọn tọkọ-tìyàwó náà ń retí àti gbàlejò rẹ̀ láìpẹ́.
Ṣèyí, ọmọ Asíwájú, fúnra rẹ̀ ló fi ìròyìn náà síta, lórí ẹ̀rọ abánidọ́rẹ̀ẹ́ tí wọ́n ń pè ní Instagram, ibẹ̀ ló fi ìròyìn náà sí pẹ̀lú àkọlé, Aya-Ọba.
Yàtọ̀ sí àkọlé yìí, ṣeni Ṣèyí tún gbé àwòrán Layal síbẹ̀, ẹni tí kò bá lójú nìkan ni kò ní í mọ̀ pé Ayaba ti fẹ́ẹ́ bímọ.
Àwọn tó mọ oyún ìgbín nínú ìkaranhun tilẹ̀ sọ pé ká tóó rí ìparí oṣù yìí, ó yẹ kí obìnrin náà bímọ.
Bẹ́ẹ́ ò bá gbàgbé, ọdún 2016 ni Ṣèyí gbé Layal Jáde níyàwó, ọdún 2017 ni wọ́n sì bímọàkọ́kọ́, obìnrin.
Orúkọ Olóògbé Àbíbátù Mọ́gàjí wà nínú orúkọ tí wọ́n fún ọmọ náà.
Orúkọ rẹ̀ ni Amira Títílayọ̀ Noella Rose Simisọ́lá Àṣàbí Tinubu.
Gbajúmọ̀ oníṣòwò ni Layal, bẹ́ẹ̀ náà sì lọkọ rẹ̀, Ṣèyí Tinubu.
Ohun ìṣeré àwọn ọmọọdé ni Layal ń tà ní tiẹ̀, nígbà tí Ṣèyí ní iléeṣẹ́ ńlá kan tí wọ́n pè ní Loatsad Promomedia Ltd.
Bí ọrọ̀-ajé Irú ṣe máa gbèrú sí i ló jẹ mí lógún – Onírú Sam.Akínrólé
Onírú tilẹ̀ Irú, Ọba Abdulwasiu Ọmọ́gbọ́láhàn Lawal Abísógun II, ti ṣèlérí láti lo ọgbọ́n àti ìmọ̀ tóuń ti ní lẹ́nu iṣẹ́ ọba láti mú ìdàgbàsókè bá ilẹ́ Irú.
Ó ní èyí yóò túbọ̀ rọrùn pẹ̀lú àjọṣepọ̀ àjọ kan tí a mọ̀ sí African Venture Philanthropy Alliance (AVPA) láti mú kí ètò ìdàgbàsókè bá àwọn agbègbè Irú, kí ìgbé ayé àwọn olùgbé ilú náà lè túbọ̀ gbé fúkẹ́ sókè sí i.
African Venture Philanthropy Alliance (AVPA) jẹ́ àjọ kan tí a dá sílẹ̀ láti ran àwọn agbègbè ilẹ̀ Afrika tó kù díẹ̀ káàtó fún lọ́wọ́, láti pèsè àwọn kòṣeémánìí fún wọn, kí ìgbé ayé le báa rọrùn fún àwọn èèyàn ibẹ̀.
Ńigbà tó ń gba àwọn ọmọ ìgbìmọ̀ aláṣẹ (AVPA) lálejò láàfin rẹ̀, Onírú fìdí rẹ̀ múlẹ̀ pé òun ṣetán láti ṣèrànlọ́wọ́ fáwọn ọmọ ilẹ̀ Irú àtàwọn olùgbé ilẹ̀ náà.
Alága àjọ náà, Ọ̀gbẹ́ni Yẹmí Cardoso, ló ṣáaj́ú wọn wá, tí Ọ̀jọ̀gbọ́n Pat Utomi, Arábìnrin Olúwatóyìn Adégbìtẹ́-Moore; sì tẹ̀lé e.
Kò ṣàì dúpẹ́ lọ́wọ́ àwọn ikọ̀ tó ṣàbẹ̀wò sáàfin rẹ̀ náà, Onírú ní, ọ̀rọ̀, ìgbé ayé ìrọ̀rùn, àti ìfọ̀kànbalẹ̀ àwọn èèyàn Irú àti ìpínlẹ̀ Èkó lápapọ̀ ló jẹ òun lógún.
Nínú ọ̀rọ tiẹ̀, Alàgbà Cardoso kí Onírú tuntun náà kú oríire gígun orí ìtẹ́ àwọn bàbá rẹ̀, àti ayẹyẹ ọjọ́ọ̀bí aádọ́ta ọdún tó wáyé láìpẹ́ yìí.
Ó ní, àjọṣepọ̀ Onírú pẹ̀lú àjọ àwọn yóò mú oríire ńlá bá ìlú náà, nítorí ọ̀pọ̀ iṣẹ́ ni àjọṣepọ̀ náà máa mú wá fáwọn èèyàn láti ṣe.
Cardoso láwọn ṣẹ̀ṣẹ̀ ń mẹ́yẹ bọ̀ lápò ni, ó ní, àjọṣepọ̀ àjọ òun pẹ̀lú kábíyèsí ṣì máa pẹ́ dáadáa.
Ọ̀jọ̀gbọ́n Pat Utomi nínú ọ̀rọ̀ tiẹ̀, sọ pé òun ṣetán láti bẹ̀rẹ̀ ètò ìrànwọ́ fáwọn aráàlú tí ẹgbẹ́ òun fẹ́ẹ́ bẹ̀rẹ̀ ní agbègbè kábíyèsí, ó ní ètò náà máa wà fún àwọn tó kù diẹ̀ káàtó fún.
Kayééfì!
Baálé ilé ṣá ìyàwó rẹ̀ ládàá nítorí ouńjẹ
Ọmọkùnrin ẹni ọdún mẹ́tàdínlógún kan, tórúkọ rẹ̀ ń jẹ́ Emmanuel Chukwuma Igwe, ti ṣá ìyá ọmọ rẹ̀ ládàá nílẹ̀ Íbò, nípínlẹ̀ Imo lọ́hùn ún.
Ọmọbìnrin náà, Porcia, la gbọ́ pé ó ti bímọ méjì fún ọmọ Íbò yìí.
Ní nǹkan bíi aago kan òru ọjọ́ kejì ọdún nìṣẹ̀lẹ̀ náà wáyé nígbà táwọn méjèèjì ṣẹ̀ṣẹ̀ dé láti ìrìnàjò kan.
Ohun táa gbọ́ ni pé àbúrò ọkùnrin ló gbé ońjẹ fún un, ṣùgbọ́n ó kò láti fún ìyá àwọn ọmọ rẹ̀ lóuńjẹ, n ni obìnrin yìí bá lọọ yo ẹran nínú ìṣasùn àbúrò ọkọ rẹ̀, ṣùgbọ́n inú bí ọmọbìnrin náà, ló bá gba ẹran náà lọ́wọ́ ìyàwó ẹ̀gbọ́n rẹ̀ padà.
Nǹkan tó fa ìjà rèé láàrín àwọn obìnrin méjéèjì, ni ọkọ ìyàwó bá wọlé tó sì bẹ̀rẹ̀ sí í lu ìyàwó rẹ̀ nílùkulù.
Gbogbo ìgbìyànjú bàbá ọkùnrin náà láti pẹ̀tù sááwọ̀ náà ló já sí pàbó.
Kò pẹ́ ni ọmọkùnrin yìí mú àdá tó si bẹ̀rẹ̀ sí í ṣá ìyàwó rẹ̀ yánnayànna, bó sì ti ṣe bẹ́ẹ̀ tán ló kó sínú mọ́tò rẹ̀ tó sì sálọ.
Àwọn ọlọ́pàáá ṣì ń wá ọkùnrin náà títí di àkókò yìí.
Àfi bí Ọba Solómónì ni ọgbọ́n, ìmọ̀ àti ọrọ̀ Aláàfin – Ọmọ Aláàfin, Àlàájà Silifa Olújìmí
Àlàájà Silifa Olújìmí ni Ọ̀tún Ìyálọ́jà Abattoir tó wà ní Agége nílùú Èkó, àwọn náà tún ni alága iléeṣẹ́ Rainbow Hide and Skin.
Bákan náà ni màmá yìí tún jẹ́ ọ̀kan nínú àwọn ọmọ Aláàfin Ọ̀yọ́, Ọba Làmídì Adéyẹmí III.
Wọ́n ti bá Àṣejèrè sọ̀rọ̀ nípa ayẹyẹ àádọ́tá lórí ipò bàbá Aláàfin.
Ohun tí wọ́n bá AMIRA FASASI sọ rèé
Àṣejèrè: Ẹ jẹ́ ká mọ̀ yín mà
Àlàájà Sílífá Olújìmí: Àlàájà Sílífá Olújìmí, Ọ̀tún Ìyálọ́ja Abbatoir, Chairman Rainbow Hide and Skin
Àṣejèrè: Báwo ni bàbá ṣe jẹ́ sí i yín?
Àlàájà Sílífá Olújìmí: Bàbá mi ni Aláàfin Ọ̀yọ́, bàbá dáadáa ni, bàbá ló rán mi lọ síléèwé, bàbá téèyàn ń gbàdúrà pé téèyàn bá tún ń padà bọ̀ láyé kó jẹ́ bàbá èèyàn.
Wọ́n fẹ́ràn ẹ̀kọ́ dáradára, wọn kìí fi ṣeré.
Bàbá fẹ́ràn kéèyàn lọ síléèwé, kó kàwé, wọ́n rán mi níléèwé, wọ́n tọ́ mi, wọ́n ràn mí lọ́wọ́, ohun tó jẹ́ kí n tètè mókè nìyẹn.
Àṣejèrè: Kí lẹ tún le sọ nípa Bàbá?
Àlàájà Sílífá Olújìmí: Bàbá máa ń ran gbogbo èèyàn lọ́wọ́, o ò báà jẹ́ ẹlẹ́sìn krìstẹ́nì, ẹlẹ́sìn mùsùlùmí, àbí ẹlẹ́sìn àbáláyé.
Kódà kéèyàn jẹ́ ọmọ ibòmí ì, gbogbo èèyàn ni wọ́n kó mọ́ra, tí wọ́n fà mọ́ra, wọn kò yan ẹnìkan ju ẹnìkẹjì lọ, o ò báà jẹ́ ọmọ Ọ̀yọ́, bí o bá ti dé iwájú wọn; wọ́n á ràn ẹ́ lọ́wọ́, ohun tí mo mù lára wọn nìyẹn
Àṣejèrè: Kí làwọn nǹkan tí ẹ ò le gbàgbé nípa wọn?
Àlàájà Sílífá Olújìmí: Bí ẹ̀yin méjì bá ń jà, bí ẹ bá kó ẹjọ́ lọ síwájú bàbá, wọ́n máa dá a bó ṣe yẹ kí wọ́n dá a ni, kò ṣẹ̀ṣẹ̀ dìgbà tí ẹ bá ń kó ẹjọ́ lọ sọ́dọ̀ àwọn ọlọ́pàá, bàbá kò ní fìkanbọ̀kan nínú, n ni gbogbo ayé àti Ọ̀yọ́ ṣe fẹ́ràn wọn.
Àṣejèrè: Ǹjẹ́ ẹ lè rántí ọjọ́ mánigbàgbé ìṣèlè tó ṣẹlẹ̀ láàfin lójú yín?
Àlàájà Sílífá Olújìmí: Ọjọ́ tí bàbá dájọ́ àwọn obìnrin méjì kan, mi ò lè gbàgbé láéláé.
Orogún ni wọ́n, wọ́n ń jà, mo wà ní kékeré nígbà yẹn, wọ́n kó ọ̀rọ̀ wá sọ́dọ̀ bàbá.
Ọkọ àwọn orogún méjì yìí náà tẹ̀lé wọn wá, bí bàbá ṣe dá ẹjọ́ yẹn báyìí, làwọn ìyàwó méjèèjì àti ọkọ wọn bá dọ̀bálẹ̀.
Ọjọ́ yẹn ni mo mọ̀ pé bàbá tó ní ọpọlọ ni bàbá mi, wọ́n lọ́gbọ́n bíi Sólómónì, wọ́n lọ́rọ̀ bíi Sólómónì, bẹ́ẹ̀ ni wọ́n níyàwó náà bíi tiẹ̀, irú ọgbọ́n yẹn ni kábíyèsí ní.
Àṣejèrè: Kí làjọṣepọ̀ Bàbá àtàwọn ọlọ́jà?
Àlàájà Sílífá Olújìmí: Gbogbo àwọn ọlọ́jà ló láìki Aláàfin, bàbá máa ń ràn wọ́n lọ́wọ́, kò sẹ́ni tó débẹ̀ tó fìbínú kúrò, gbogbo ọlọ́jà ni wọ́n ń ràn lọ́wọ́.
Àṣejèrè: Àwọn ẹ̀kọ́ wo la tún lè rí kọ́ lára wọn?
Àlàájà Sílífá Olújìmí: Àwọn ẹ̀kọ́ tí mo ri pé a tún lè kọ́ lára wọn ni ká máa ṣàánú èèyàn, ẹni tílé rẹ̀ bá jẹ́ ilé àlàpà, bàbá á wó o; á ràn án lọ́wọ́, kí a máa ran ẹnìkejì lọ́wọ́ ṣe pàtàkì.
Ohun tí mo lè sọ nìyẹn.
Súlè Àdìó Atawẹ́wẹ́ ni: Mo wà lára àwọn tó kọ́kọ́ ṣaláàrù n’Íkòròdú
Ọ̀kan gbòógì nínú àwọn gbajúmọ̀ olórin fújì lórílẹ̀-èdè yìí ni Àlàájì Sulaiman Àdìó Atawẹ́wẹ́ táwọn olólùfẹ́ ẹ̀ tún mọ̀ sí Etu Fújì, òṣèré ńlá Ọmọ Bíbí ìlú Ẹ̀gbá yìí ti sọ pé òuń wà lára àwọn tó kọ́ fi kẹ̀kẹ́ tí wọ́n ń pè ní wheel barrow ṣe alábàárù nílùú Ìkòròdú, nípínlẹ̀ Èkó.
Gbajúmọ̀ òṣèré Fújì náà ní ọ̀dọ̀ bàbá òun lòuń kọ́kọ́ gbé ní Muṣin, ṣùgbọ́n nǹkan kò rọgbọ fún àwọn, ó ní bàbá òun kò lówó rárá, ilé pákó ló sọ pé òun àti Bàbá òuń gbé.
Ó fi kún ọ̀rọ ẹ̀ pé nítorí nǹkan tí kò lọ déédé lọ́dọ̀ bàbá òun yìí lòuń ṣe kúrò ní Muṣin, tóuǹ dèrò Ìkòròdú, ṣùgbọ́n bákan lọmọ́ ṣorí lọ́dọ̀ màmá òun tí òun wá yíi, Atawẹ́wẹ́ ní àrùn owó tí kò sí lọ́wọ́ Bàbá òun lóuń bá lọ́dọ̀ Ìyá òun náà.
Àsìkò yìí ló sọ pé òun pinnu láti máa ṣe alábàárù.
Ọ̀dọ̀ ọkùnrin kan ló sọ pé òun ti gba kẹ̀kẹ́ náà tí òuń máa fún un lówó ẹ̀ lọ́sọ̀ọ̀sẹ̀.
Atawẹ́wẹ́ ní òun dúpẹ́ lọ́wọ́ Ọlọ́run pé ó gba àdúrà láàrín àwọn onífújì.
Bákan náà ló sọ pé óuń dun òun wọnú eegun pé Bàbá òun kò sí láyé láti àwọn oríire tó ṣẹlẹ̀ sóun nídìí Orin fújì.
Orí mi kọ́kọ́ dàrú nígbà tí àláàtì owó Esther Àjàyí wọlé sákáǹtì mi, àfi bíi pé gìrì mú mi – Bàbá Sùwé
Ẹ ti gbọ́ pé àgbà-ọ̀jẹ̀ òṣèré tíátà apanilẹ́rìn-ín nnì, Àlàájì Nurudeen Babátúndé Omídínà, ẹni tí gbogbo ayé mọ̀ sí Bàbá Sùwé ti dé láti Amẹ́ríkà, níbi tó ti lọọ gba ìtọ́jú, ṣùgbọ́n ọ̀pọ̀ ni kò mọ̀ bí ìtọ́́jú náà ṣe lọ.
Láìpẹ́ yìí ni àgbà òṣèré náà bá iẁé ìròyìn ayélujára kan tí wọ́n ń pè ní OJÚTÓLÉ lálejò, níbi ìfọ̀rọ̀wérọ̀ ọ̀hún ni Àdímẹ́rù-ọkọ-Mọladùn-Kẹnkẹlẹ̀wù ti ṣàlàyé bó ṣe gba ìtọ́jú, àwọn tó ràn án lọ́wọ́, pàápàá jùlọ, bó ṣe ń gbáradì láti padà sóko eré.
Díẹ̀ lára ohun tó bá olóòtú-àgbà ìwé ìròyìn ọ̀hún, TAOFIK AFOLÁBÍ, sọ la mú wá fún yín yìí.
Ẹ máa bá wa kálọ.
A dúpẹ́ lọ́wọ́ Ọlọ́run pé ẹ ti padà dé láti ìlú Amẹ́ríkà tí ẹ ti lọọ gbàtọ́jú, ọ̀pọ̀ àwọn èèyàn ni wọ́n fẹ́ẹ́ gbọ́ látọ̀dọ̀ yín, a fẹ́ kí ẹ sọ ìrírí yín fún wa nígbà tí ẹ̀ ń gba ìtọ́jú lọ́wọ́.
Bàbá Sùwé: Nígbà tí mo débẹ̀, mó mọ̀ pé ìlú ọba ni mo wà, ó yàtọ̀ síbí dáadáa, òtútù pọ̀ lásìkò náà.
Ṣé ẹ rí ọmọ tó jókòó yìí (ó nawọ́ sí Adésọ́lá Morẹ́nikéjì Omídínà), ọmọ gidi ni, ó tọ́jú mi dáadáa, òun ló máa ń wẹ̀ fún mi, tó ń ṣètò ouńjẹ mi látọ̀dọ̀ màmá ẹ wá sọ́dọ̀ mi, ọmọ alálùbáríkà ni.
Fọ́tò kan jáde lórí ẹ̀rọ ayélujára, tí dókítá òyìnbó kan ń to ẹsẹ̀ yín, ẹ ṣàlàyé fún wa nípa ìtọ́jú tí wọ́n se fun yín níbẹ̀.
Bàbá Sùwé: Ọ̀kan lára àwọn dókítà tó tọ́jú mi nìyẹn, gbogbo ohun tó yẹ kí n ṣe ni mo ṣe, ìtọ́jú sì ń tẹ̀ síwájú bí mo ṣe padà wá sí Nàìjíríà yìí.
Mo dúpẹ́ lọ́wọ́ Ọlọ́run pé ó gba gbogbo àkóso.
Tí mo bá rí bí ara mi ṣe rí, ó ṣeé ṣe kí n tún padà lọ sílùú òyìnbó.
Wọ́n gbìyànjú púpọ̀, Ọlọ́run náà tìwá lẹ́yìn, mo dúpẹ́ gan-an.
Mi ò lò ju oṣù kan lọ níbẹ̀.
Kò ju bíi ọjọ́ mélòó kan tí ẹ débẹ̀ lariwo ńlá gba ìlú pé ẹ kú, báwo nìròyìn náà ṣe rí lára yín?
Bàbá Sùwé: Ó ya èmi náà lẹ́nu púpọ̀, ohun tí mo sọ ni pé em̀i kò tí ì ṣetán ikú, ẹni tí ojú bá ń kán, kó máa nìṣó lọ́run.
Ṣe ni mo ń bèèrè lọ́wọ́ ara mi pé ó ṣe wáá jẹ́ èmi làwọn èèyàn máa ń ro aburú sí, ó ṣe jẹ́ pé nígbàkígbà tí mo bá lọ sílùú òyìnbó ni wọ́n yóò sọ pé mo gbé kòkéènì, mo kú sọ́hùn-ún.
Mo wáá rò ó pé bóyá ohun tí Ọlọ́run fi ń kó mi yo nìyẹn, ọ̀rọ̀ mi dàbíi ẹni tí ọmọ aráyé kò jẹ́ kó gbádùn, ó sàn ju ẹni tí wọ́n gbàgbé ẹ̀ lọ.
Báyìí tí ẹ ti dé, kín ni káwọn olólùfẹ́ yín máa retí látọ̀dọ̀ yín?
Bàbá Sùwé: Pẹ̀lú ìyọ̀ǹda Ọlọ́run, mi ò níṣé mí-ìn tó ju iṣẹ́ tíátà lọ, mo ṣì máa ṣe é, tí n máa dárà si i.
Àrà ń bẹ nínú mi, kò wù mí láti ṣiṣẹ́ mí-ìn.
Ẹni tó kọ́kọ́ wáá bá mi pé òun fẹ́ kí n ṣe fíìmù fóun, ohun tí mo sọ fún un ni pé ṣé ó ní mílíọ̀nù lọ́nà igba náírà tí yóò fún mi nítorí pé Bàbá Sùwé ti wọ́n lọ́jà báyìí, ẹni tí wọ́n ló kú tí kò kú, ó gbọ́dọ̀ gba owó ńlá lọ́wọ́ ẹni tó bá fẹ́ẹ́ gbé fíìmù ẹ̀ jáde.
Lágbára Ọlọ́run fíìmù kan ń bọ̀ látọ́wọ́ iléeṣẹ́ ‘Twenty Second Global Studio’, ọmọ mi, Adésọ́lá Omídínà ló kọ ọ́, òun náà ló darí ẹ̀, ‘Turning Point’ la pe àkọlé ẹ̀, èdè òyìnbó àti Yorùbá la fi ṣe é.
Bàbá Sùwé dárà nínú ẹ̀, fíìmù náà ni iṣẹ́ àkọ́kọ́ tí mo ṣe látìgbà tí mo ti dé láti Amẹ́ríkà.
Kò sí bí a ṣe fẹ́ẹ́ dárúkọ Bàbá Sùwé lásìkò yìí tí a kò ní í dárúkọ òjíṣẹ́-Ọlọ́run, Màmá Esther Abímbọ́lá Àjàyí, Kí lẹ fẹ́ẹ́ sọ nípa wọn?
Bàbá Sùwé: (O rẹ́rìn-ín) Háà, Esther Àjàyí, èmi ni àkọ́bí ọmọ tí wọ́n bí síbòmí-ìn, tí wọn kò mọ̀ pé àwọn bí síta.
Ẹni tí orí ẹ̀ kò bá pé tó bá dé ọ̀dọ̀ wọn, orí ẹ̀ yóò pé dáadáa.
Wọ́n ń sọ̀rọ̀ ọlọgbọ́n, wọ́n jẹ́ onílàákààyè ẹ̀dá, ẹni tó bá láǹfáàní láti súnmọ́ wọn yóó mọ̀ pé wọ́n bí wọn níbi tó dáa, àwọn náà tún wáá tún ara wọn bí, èèyàn gidi ni wọ́n.
Nígbà tí mo dé láti Amẹ́ríkà, wọ́n ní kí n yọjú sáwọn, nígbà tí mo dé ọ̀dọ̀ wọn, mo bá àwọn èèyàn rẹpẹtẹ láti gbogbo ìpínlẹ̀ lórílẹ́-èdè yìí, nígbà tí mo ń gbọ́ àwọn ọ̀rọ̀ olówó iyebíye tó ń jáde lẹ́nu wọn, èmi gan-an kò le dìde níbi tí mo wà, ọ̀rọ wọn wọ̀ mí lára púpọ̀.
Ẹ jẹ́ ká ṣàwàdà díẹ̀, nígbà tí mílíọ́nù mẹ́wàá náírà tí wọ́n fún un yín wọnú àkáǹtì yín, tí ẹ gba àláàtì lórí fóònù, báwo ló ṣe rí lára yín?
Bàbá Sùwé: Háà, bíi ìgbà tí gìrì mú èèyàn ni, orí mi kọ́kọ́ dàrù, mo kọ́kọ́ bèèrè lọ́wọ́ ara mi pé ṣé Nàíjíríà kan náà la wà, àbí Nàíjíríà mí-ìn, àwọn èèyàn dá mi lóhùn pé Nàìjíríà yìí náà ni.
Nígbà tí mo bá wọn sọ̀rọ̀, háà, àjànàkú kọjá mo rí ǹǹkan fìrí, tí a bá rérin, a ó mọ̀ pé a rí erin.
Màmá Esther Àjàyí ṣọmọlúàbí púpọ̀, bẹ́ẹ̀ lọkọ wọn, Dókítà Ajàyí, bàbá daadaa, aláàánú èèyàn ni wọ́n, bẹ́ẹ̀ làwọn òṣìṣẹ́ àtàwọn ọmọ wọn, gbogbo wọn pátá ni wọ́n ń fìfẹ́ hàn sí mi ní gbogbo ìgbà.
Àwọn èèyàn wo lẹ tún fẹ́ẹ́ dúpẹ́ lọ́wọ́ wọn?
Bàbá Sùwé: Àwọn èèyàn pọ̀, àwọn tó fẹ́ràn mi, Amẹ́ríkà ní o, London ni, Germany, Italy, France, Nàíjíríà ńkọ́, gbogbo wọn ló ń pè mí tí wọ́n ń ṣàdúrà fún mi, tí wọ́n fún mi lówó.
Aṣíwájú gbogbo Áfríkà, àbúrò mi Bọ́lá Ahmed Tinúbú Jagaban, bẹ́ẹ̀ lẹgbẹ́ TAMPAN, wọ́n gbìyànjú nígbà tí ara mi kò yá, a jọ dé LUTH ni, àwọn ni ló gbé mi lọ àti TAMPAN Amẹ́ríkà náà, wọ́n tún fowó ránṣẹ́ sí mi.
A máa ṣí ojú ọ̀nà BRT Oṣòdì s’Ábúlé Ẹ̀gbá láìpẹ́ – Sanwó-Olú
“Ká tóó rí ọjọ́ mélòó kan, ijọba wa máa ṣèfilọ́lẹ̀ àwọn iṣẹ́ àkànṣe kan pàápàá èyí tó ní í ṣe pẹ̀lú ètò ìgbòkègbodò ọkọ̀.
Lára wọn náà ni iṣẹ́ ibùdókọ̀ ìgbàlódé Oṣòdì àti ojú ọ̀nà BRT Oṣòdì sí Abúlé Ẹ̀gbá.
”Wọ̀nyí lohun tí Gómìnà Babájídé Sanwó-Olú sọ láàrọ̀ òní, nígbà tó ń bá àwọn olùgbé Èkó sọ̀rọ̀ lórí tẹlifimṣàn láti sàmì ayẹyẹ ọdún kan ìjọba rẹ̀, àti ìrántí ọjọ́ ìjọba tiwa-n-tiwa, tí wọ́n pè ní Democracy Day.
Bẹ́ẹ̀ ó bà gbàgbé, ọdún tó kọjá yìí nìjọba àpapọ̀ sọ June 12 di ọjọ́ ta ó máa rántí ìjọba dẹ̀mọ́kírésì nílẹ̀ wa, láti bu ọlá fún Olóògbé MKO Abíọ́lá, tí gbogbo Nàíjíríà dìbò yàn nínú ìdìbò tó wáyé lọ́dún 1993.
Gómìnà sọ pé ọ̀pọ̀ àwọn iṣẹ́ àkànṣe tíjọba òun ti parí làwọ́n máa yọ̀ǹda fáwọn aráàlú láìpẹ́, lára àwọn iṣẹ́ ọ̀hún ni àtúnṣe ibùdókọ̀ ìgbàlódé tó wà ní Ìkẹjà àti Oṣòdì.
Bẹ́ẹ̀ ló sì tún sọ pé iṣẹ́ ojú ọ̀nà BRT tó wá láti Oṣòdì lọ sí Abúlé Ẹ̀gbá náà wà lára àwọn iṣẹ́ ojúnà táwọn máa yọ̀ǹda fáwọn aráàlú láìpẹ́.
Kò ṣàì mẹ́nubà á pé àwọn iṣẹ́ kan náà wà bíi iṣẹ́ ibùdókọ̀ ojú omi tó wà ní Báíyékú níjọba ìbílẹ̀ Ìkòròdu,́ àwọn ojúnà Fádípẹ̀, Sàlámì, Èyíówùawí, Odùbánjọ ní ij̀ọba ìbílẹ̀ Ṣómólú, iṣẹ́ ojú ọ̀nà Alhaji Akínwùnmí ní Muṣin, àti iṣẹ́ ojú ọ̀nà Adagun-Imeke-Ìwòrò-Àjìdó-Epeme níjọba ìbílẹ̀ Badagry.
Ẹgbẹ̀rún mọ́kànlá èèyàn tó ń ṣiṣẹ́ mọ́tò àti ọ̀kadà ní Kwárà la yá lówó lásìkò ìgbélé Kòrónà – Mohammad Brimah
Mohammad Brimah aĺákòóso àjọ tó ń ran àwọn aráàlú lọ́wọ́, èyí tí a pè ní Kwárá State Social Investment Programmes, KWASSIP.
Láìpẹ́ yìí ni wọ́n bá àwọn oníròyìn sọ̀rọ̀ nípa ohun tí wọ́n ń ṣe lájọ wọn, ohun tí wọ́n bá àwọn aráàlú sọ rèé, gẹ́gẹ́ bíi NOJEEM Ẹ̀GẸ́ tí kọ ọ́ sílẹ̀.
Kín ni wọ́n ń pè ní KWASSIP?
Ó jẹ́ Kwárá State Social Investment Programmes, KWASSIP, wọ́n ṣe é pé kó wà níbámu pẹ̀lú ètò ìrànwọ́ fáwọn aláìlágbára tó wà nílùú, èyí tíjọba àpapọ́ ń ṣe lọ́wọ́, tí wọ́n pè ní SIP.
Gómìnà wa AbdulRahman AbdulRazaq ló pa á láṣẹ fún wa pé káwa náà ṣerú ohun tí wọ́n ṣe, ṣùgbọ́n kó jẹ́ lọ́nà tó máa bá ìpèníjà wa mu nípínlẹ̀ Kwárà.
N ló mú wa ṣe ètò mẹ́rin; àkọ́kọ́ ni owó ìṣòwò, bíi ètò ẹ̀yáwó fáwọn olókoòwò kéékèèké, àwọn oníbúrẹ́dì, aláta, àti bẹ́ẹ̀ bẹ́ẹ̀ lọ.
A fẹ́ẹ́ yá irú àwọn èèyàn bẹ́ẹ̀ lẹ́gbẹ̀rún mẹ́wàá náírà, wọ́n á sì dá a padà láàrín oṣù mẹ́fà, a tún ní èyí táa ń pè ní owó arúgbó, òhun ni a pè ní Conditional Cash Transfer, àwọn àgbàlagbà lowó yìí wà fún, ọ̀pọ wọn ló jẹ́ obìnrin, tí wọn ò lẹ́ni tó ń tọ́jú wọn, ọ̀pọ̀ wọn ló ní àìsàn lára, tí wọ́n ń tọ́jú, irú àwọn àgbà wọ̀nyí, ẹgbẹ̀rún mẹ́ta-mẹ́ta lóṣooṣù, wọn ò ní dá owó yìí padà, ìjọba ló fẹ́ẹ́ fún wọn.
Bákan náà la ní ouńjẹ ọ̀fẹ́, a ń ṣe é pẹ̀lú ìjọba àpapọ̀ ni, wọ́n sì ti ń ṣe é fáwọn tó wà ní pámárí kínní sí ìkẹta, ṣùgbọ́n àwa máa gbé e láti ìwé kẹrin sí ìkẹfà, ouńjẹ ọ̀fẹ́ lójoojúmọ́.
Ìkẹrin ni a pè ní K-Power, ó wà fún àwọn ọ̀dọ́ tí wọ́n ṣẹ̀ṣẹ̀ parí iléèwé, àwọn tí wọ́n ti ṣetán, àwọn tí wọ́n dá iléeṣẹ́ sílẹ̀.
Àwọn iléewé wa máa wọlé láìpẹ́, ọ̀nà wo le fẹ́ẹ́ gbé e gbà?
Ouńjẹ ọ̀fẹ́ nìyẹn, àjọṣepọ̀ pẹ̀lú ìjọba àpapò ni, ìjọba ló ń bọ́ àwọn ọmọ yẹn láti iléèwé kínní sí ìkẹta, ìjọba ló máa ṣètò owó yẹn.
Ṣùgbọ́n àwọn tó máa dáná ouńjẹ yẹn fún wọn, àwọn obìnrin wa ní Kwárà ni, àwọn ag̀bẹ̀ wa ló máa ṣètò ouńjẹ yẹn, ọ̀pọ̀ àwọn ìpínlẹ̀ ni wọ́n ti bẹ̀rẹ̀ ẹ̀ tipẹ́, ṣùgbọ́n bí gómìnà̀ ti dé ni wọ́n ní káwa náà bẹ̀rẹ ẹ̀, àwọn nǹkan tí wọ́n ní ká ṣe.
Wọ́n máa bẹ̀rẹ̀ láti máa yan àwọn tí wọ́n fẹ́ẹ́ máa dáná láìpẹ́, torí ìmọ́tótó gbọ́dọ̀ wà, àyẹ̀wò tó péye gbọ́dọ̀ wà fún àwọn ìyá wa tí wọ́n fẹ́ẹ́ máa dáná fún wọn, wọn ò sì gbọdọ̀ jìnnà síléèwé tí wọ́n fẹ́ẹ́ dáná fún, lára nǹkan tíjọba ní ká máa ṣe nìyẹn.
Àwọn bíi àádọ́rin ọmọléèwé ni ẹnìkọ̀ọ̀kan máa dáná fún.
Àwọn ọmọléèwé pámárí kínní sí ìkẹfà ni wọ́n sì máa jàǹfààní yìí.
Owó ìṣòwò tẹ́ẹ sọ yìí, ǹjẹ́ ó ti bẹ̀rẹ̀, ṣé àwọn olókoòwò kéékèéké ti ń jàǹfààní rẹ̀?
Wọ́n ti ń jẹ àǹfààní ẹ̀ láti oṣù karùn ún, ìgbà tí Kòrónà le gan an, tí wọ́n ní ká jókòó sílé, gómìnà ní àwọn tó ń ṣiṣẹ́ ojoojúmọ́, àwọn ọlọ́kadà, àwọn onímọ́tò, lóòótọ́ wọn ò sí lára àwọn tí ètò yẹn wà fún, ṣùgbọ́n gómìnà ṣáà ní ká fi wọ́n sí i, wọ́n káá kọ́kọ́ ràn wọ́n lọ́wọ́, a pè wọ́n, a sì fi orúkọ tiwọn náà sílẹ̀, a ti ń yá wọn lọ́wọ́, láti oṣù kẹrin sí karùn.
Wọ́n máa bẹ̀rẹ̀ sí í dáa padà láàrín oṣù mẹ́fà, àwọn onímọ́tò àti ọlọ́kadà bíi ẹgbẹ̀rún mọ́kànlá la ti fún lówó yẹn báyìí, láti gbogbo káńsù, a tún ti bẹ̀rẹ tàwọn ọlọ́jà àtàwọn oníṣòwò pẹ́ẹ́pẹ̀ẹ̀pẹ́, a ti ń ṣe é, àwọn oníṣòwò tíye wọ́n tó ẹgbẹ̀rún lọ́nà mọ́kànlélógún-ó-lé-lẹ́gbẹ̀ta (21600) la ti forúkọ wọn sílẹ̀ báyìí, torí a gbọ́dọ̀ mọ ibi tí wọ́n ń gbé láti mọ ibi tí a máa wá wọn sí, bẹ́ẹ̀ la sì ti ń fún wọn lówó báyìí.
Jímọ̀ Àlíù, onítíátà ti kú o!
Ìròyìn tó ń tẹ Àṣejèrè lọ́wọ́ báyìí fihàn pé ọ̀kan lára à̀wọn àgbà ọ̀jẹ̀ nínú fíìmù Yorùbá ti jáde láyé.
Lórí ẹ̀rọ ayélujára àwọn àgbà òṣèré àtàwọn akẹgbẹ́ rẹ̀ mí ìn ni wọ́n ti tú àṣírí ikú àgbà òṣèré ọ̀hún síta.
Bàbá Jimoh Àlíyù tí ọ̀pọ̀ mọ̀ sí Àwòrò jáde láyé lẹ́ni ọgọ́rin ọdún.
Ọdún 1959 ni Jimoh Àlíù bẹ̀rẹ̀ sí í kópa nínú eré orí ìtàgé nígbà tí Akin Ògúngbè ṣàbẹ̀wò sílùú rẹ̀.
Lọ́dún 1966, tó pé ọdún méje tó lò lọ́dọ̀ Ògúngbè, Bàbá Àwòrò dá ẹgbẹ́ eré orí ìtàgé tirẹ̀ sílẹ̀ nílù́u Ìkàrẹ́, Jimoh Àlíù Concert Party.
Ẹ̀kúnrẹ́rẹ́ ń bọ̀ láìpẹ́.
Nítorí àrùn Kòrónà, Adébóyè, Oyèdépò, Olúkọ̀yà fagilé ìsìn àìsùn ọdún
Ìsìn kan táwọn ọmọlẹ́yìn Krístì kìí fi ṣeré pàápàá nílẹ̀ wa Nàíjíríà yìí ni ìsìn àìsùn ọdún, èyí tó máa ń wáyé ní gbogbo ọjọ́ tó bá gbẹ̀yìn nínú ọdún.
Ṣùgbọ́n gẹ́gẹ́ bí ìkéde tí wáyé láti ọ̀dọ̀ ìjọba nítorí àrùn Kòrónà tó ṣì ń jà lọ́wọ́, ọ̀pọ̀ àwọn adarí iléèjọsìn ni wọ́n ti fagilé tọdún yìí.
Aago mẹ́sàn-án lọ̀pọ̀ nínú àwọn ìjọ máa ń bẹ̀rẹ̀ ìpàdé ọ̀hún, wọ́n á sì parí rẹ̀ ní aago méjìlá sí aago kan.
Nínú ìsìn yìí làwọn èèyàn ti ń gbàdúrà, tí wọ́n sì ń wojú Olúwa fún ọdún tuntun, àsìkò náà tún ni àwọn òjíṣẹ́ Ọlọ́run tún máa ń sọ nípa ohun tó máa ṣẹlẹ̀ nínú ọdún náà.
Ìpínlẹ̀ Ògùn, Èkó, Èkìtì, Ọ̀ṣun àti bẹ́ẹ̀ bẹ́ẹ̀ lọ ni wọ́n ti fagilé àìsùn ọdún wọn.
Kódà, ṣe ni ìpínlẹ̀ Oǹdó fi dandan lé e pé ẹnikẹ́ni tó bá ṣe ìṣọ́ òru tàbí ìsìn àìsùn ọdún kan, ẹ̀wọ̀n ni yóò ti ké hápí níú yià, ẹ kú ọdún.
Èyí ló fà á tí olórí ìjọ Redeemed Christian Church of God, Pasitọ Enoch Adébóyè, fi sọ lọ́jọ́ Mọ́ńdè tó kọjá yìí pé aago mẹ́fà ìrọ̀lẹ́ nìpàdé náà máa bẹ̀rẹ̀, orí ẹ̀rọ ayélujára ni wọ́n sì ti máa wò ó.
Bẹ́ẹ̀ lọ̀rọ̀ rí lọ́dọ̀ olórí ìjọ Mountain of Fire and Miracles Ministries, ìyẹn Ọ̀mọ̀wé Daniel Olúkọ̀yà.
Aago mẹ́sàn-án sí mọ́kànlá ni ìsìn tiwọ́n fi máa wáyé.
Ní ìjọ Winners’ Bíṣọ̀ọ̀bù Oyèdépò ti sọ pé aago mẹ́fà sí aago mẹ́jọ nìpàdé ọjọ́ náa ̀yóò fi wáyé.
Ṣùgbọ́n ìjọ Deeper Life, ti Alàgbà Williams Kúmúyì jẹ́ adarí rẹ̀ ti sọ pé ìsìn náà máa wáyé, láti aago mẹ́wàá, ṣùgbọ́n lẹ́ka-jẹ̀ka ni yóò ti wáyé.
Ìmáàmù àgbà ilẹ̀ Ẹ̀gbá, oníṣòwò ńlá tó ń fi kùrá́ánì dárà káàkiri àgbáyé- Nojeem Egé
A ti gbọ́ pé wọ́n ti yan Ìmáàmù tuntun fún ilẹ̀ Ẹ̀gbá, òun náà ni Sheikh Sa’adulah Àlàdé Bámgbọ́lá, àwọn ni Ìmáàmù ilẹ̀ Ẹ̀gbá kọkàndínlógún.
Ṣùgbọ́n ọ̀pọ̀ ni kò mọ irú ẹni tí wọ́n yàn sípò Ìmáàmù àgbà yìí.
Báa bá pè é lọ́mọ̀wé, a ò purọ́, báa bá si pè é ní onímọ̀ nípa ẹ̀sìn Islam àti kùráánì kìí ṣèké, àmọ́ ọ̀pọ̀ ni kò mọ̀ pé gbajúmọ̀ oníṣòwò ni bàbá náà.
Ọjọ́ kẹrìndínlọ́gbọ̀n, oṣù keje ni wọ́n yan Ìmáàmù Bámgbọ́lá.
Ìbẹ̀rẹ̀ Ìmáàmù Bámgbọ́lá kún fún ọ̀pọ̀lọpọ̀ ìrírí, bó tiẹ̀ jẹ́ pé bàbá rẹ̀ ṣe é ní dandan fún un pé àfi kó lọ sílé kéú, síbẹ̀ gbogbo ìmọ̀ táwọn tó lọ síléèwé ń ní, ni Ìmáàmù ní pátá.
Ẹni tó bá sún mọ́ ọn kò ní mọ̀ pé bàbá náà kò tiẹ̀ gba iléèwé tó yàtọ̀ sí ilé kéú kọjá rárá.
Òyìnbó ẹnu rẹ̀, bíi tilẹ̀ gẹ̀ẹ́sì ni, bẹ́ẹ̀ náà sì lèdè abínibí dùn lẹ́nu rẹ̀.
Ìpóró-Ṣódẹkẹ́ ni wọ́n bí Ìmáàmù sí lọ́dún 1934 sínú mọ̀lẹ́bí Àfáà Jimoh Bámgbọ́là, gbajugbajà Àfáà ni bàbá Ìmáàmù ládùúgbò náà.
Ìyàwó mẹ́sàn án ni bàbá Ìmáàmú fẹ́ nígbà ayé rẹ̀, bẹ́ẹ̀ ni wọ́n sì bímọ rẹpẹtẹ, ṣùgbọ́n àwọn méjì péré náà nìyá Ìmáàmù bí fún Àfáà Bámgbọ́lá.
Òun àti àbúrò rẹ̀; Abdul Mojeed Bámgbọ́lá tó ti dolóògbé báyìí.
Ilé kéú Àfáà Muhammad Álímì Ahwal tó wà l’Áké, l’Ábẹ́òkúta ni Ìmáàmù ti bẹ̀rẹ̀ ẹ̀kọ́ ìmọ̀ kùráánì, nígbà tó di ọdún 1944, òun àti Sheik Adams Abdulah Al-Ilory, bàbá tó dá ilé kéú tí wọ́n ń pè ní Morkas tó wà l’Ágége sílẹ̀.
Ọdún yẹn gan an ni bàbá Al-Ilory wá s’Ábẹ́òkúta, bó ṣe di pé Ìmáàmù tẹ̀lé ọ̀gá rẹ̀ tuntun lọ nìyẹn láti lọọ kẹ́kọ̀ọ́ nípa kéú.
Ìmáàmù tún lọ káàkiri láti lọọ kẹ́kọ̀ọ́ ní Cairo nílẹ̀ Egypt, kó tóó di pé wọ́n padà wálé, Ìmáàmù fẹ́ẹ́ tẹ̀ síwájú ṣùgbọ́n kò sí ìrànlọ́wọ́ pàápàá láti ọ̀dọ̀ Ọbáfẹ́mi Awólọ́wọ̀, tó jẹ́ adarí ìjọba ilẹ̀ Yorùbá lásìkò náà, tó yẹ kó fún wọn ní ìrànlọ́wọ́.
Ohun tó gbé bàbá pàdá wálé nìyẹn.
Ṣùgbọ́n kò fi ọ̀dọ̀ ọ̀gá rẹ̀ sílẹ̀, kò padà wálé s’Ábẹ́òkúta.
Ìmáàmù láwọn kò le gbàgbé ọjọ́ táwọn jàǹdùkú olóṣèlú yabo iléèwé Morakz ní Agége, bí wọ́n ti dé ni gbogbo àwọn ọmọ ilé kéú sálọ, ṣùgbọ́n Ìmáàmù nìkan ló dúró, gbogbo ìhàlẹ̀ àwọn jàǹdùkú náà kò sí èyí tó ra Bámgbọ́lá nínú rẹ̀, kó tóó di pé gbogbo wọ́n padà síbi tí wọ́n ti wá.
Ohun tó túbọ̀ mú kí Al-Ilory fẹ́ràn rẹ̀ nìyẹn.
Òun náà sì san án padà fun niǵbà tó fẹ́ẹ́ ṣe Wòlímọ̀ rẹ̀, Abẹ́òkúta ni wọ́n ti wáá ṣe é fun, bẹ́ẹ̀ Agége níléèwé ọ̀hún ló yẹ kí wọ́n ti ṣe é.
Ọ̀pọ̀ èèyàn ni kò mọ̀ pé gbajúgbajà oníṣòwò ni Ìmáàmù, kìí ṣe kùráánì ni bàbá náà fi ń jẹun, ọ̀pọ̀ àwọn iṣẹ́ tó ń mówó wọlé la gbọ́ pé bàbá náà dáwọ́lé, tó sì so èso rere.
Èyí ló mú kí Ìmáàmù àgbà ilẹ̀ Ẹ̀gbá ṣèlérí pé òuń ṣetán láti mú iṣẹ́ àgbẹ̀ lọ́kùnkúndùn lásìkò òun, kódà Ìmáàmù ní òun ti bẹ̀rẹ̀ iṣẹ́ pẹ̀lú àwọn kan tí wọ́n mú èso òwú wá látilẹ̀ Kuwait, ó ní, èso òwú yìí le lo ọ̀ọ́dúnrún ọdún lórí ilẹ̀, láì ṣe pé ó bàjẹ́.
Bàbá ní, lára àwọn nǹkan tó le mú kí ọrọ̀ ajé ilẹ̀ Ẹ̀gbá gbèrú nìyẹn.
Ìmáàmù Bámgbọ́lá tún ní òun ṣetán àti wá iṣẹ́ fún àwọn Àfáà àtàwọn ọmọ Mùsùlùmí tí wọ́n ń fẹ́ láti ṣiṣẹ́ ṣùgbọ́n tí kò sí àǹfààní fún.
Ó nim, lọ́wọ́ yìí àdéhùn ń lọ lọ́wọ́ pẹ̀lú àwọn àgbẹ̀ láti ilẹ̀ òkèèrè lórí bí wọ́n ṣe lé ró àwọn èèyàn òun lágbára nípa iṣẹ́ àgbẹ̀, láti mú kí ọrọ̀ ajé wọn gbèrú, gbogbo rẹ̀ náà kọ́ ni kùráánì máa ṣe.
Kò sí yááyàn lẹ́nu ohun tí Ìmáàmù ń sọ yìí, nítorí táa ń ba sọ nípa ìmọ̀ tàbí ìrírí nínú ọrọ̀ ajé, kò sẹ́ni le kó iyán Ìmáàmù Bámgbọ́lá kéré rárá.
Lára àwọn ẹ̀ka tí Ìmáàmù ti tọwọ́ bọ̀ ni ẹ̀ka epo rọ̀bì, àti ẹ̀ka iná mọ̀nà-mọ́ná, kódà iléeṣẹ́ wọn wà nínú àwọn tí wọ́n pegedé láti ra iléeṣẹ́ NEPA lásìkò náà, ṣùgbọ́n àwọn olóṣèlú tọwọ́ bọ ọ̀rọ̀ náà.
Ohun kan tó dájú ni pé, ìgbà ọ̀tun ti dé fáwọn ẹlẹ́sìn Islam nílẹ̀ Ẹ̀gbá, omi tuntun ti rú, ẹja tuntun ti wọnú rẹ̀, àsìkò Ìmáàmù tuntun yóò tu gbogbo ọmọ Ẹ̀gbá lára!.
Bùhárí fi kún owó àjẹmọ́nú àwọn tíṣà, ó tún sún àsìkò ìfẹ̀yìntì wọn síwájú
Ààrẹ Muhammadu Bùhárì ti ilẹ̀ wa ti sún àsìkò ìfẹ̀yìtì àwọn tíṣà gbogbo tó wà lẹ́nu iṣẹ́ nílẹ̀ wa síwájú.
Ní báyìí, ogójì ọdún, 40, làwọn tíṣà yóò máa lò lẹ́nu iṣẹ́, yàtọ̀ sí ọdún márùndínlógójì, 35, tí wọ́n ń lò tẹ́lẹ̀.
Yàtọ̀ sí àwọn adájọ́, àwọn olùkọ́ Pùròfẹ́sọ̀ níléèwé gíga, àwọn tíṣà ló tún ti nírú àǹfààní báyìí.
Àlàájì Àdàmú Àdàmú tó jẹ́ mínísítà fún ètò ẹ̀kọ́ nílẹ̀ wa ni wọ́n sọ̀rọ̀ yìí níbi ayẹyẹ tí wọ́n ṣe láti sààmì àyájọ́ ọjọ́ àwọn olùkọ́ nílẹ̀ wa.
Gbogbo ọjọ́ karùn-ún, oṣù kẹẁaá ọdún ni wọ́n máa ń sààmì ayẹyẹ àyájọ́ ọjọ́ àwọn olùkọ́ lágbàáyé.
Àwọn abánikọ́lé gbọ́dọ̀ máa lo ohun ìgbàlódé fún ilé kíkọ́ – Odùṣọ̀tẹ̀ Sam Akínrólé
“Gbogbo ìlépa wa nípínlẹ̀ Èkó lásìkò yìí àti lọ́jọ́ iwájú ni láti rí i pé ibi gbogbo ni iná mọ̀nàmọ́ná wà, kí àwọn èèyàn le máa ríran kete-kete nígbà tó bá di àṣálẹ́, ìyẹn ni pé gbogbo àwọn òpó iná bíi ẹgbẹ̀rún mọ́kàndínlógójì tó wà káàkiri ìpínlẹ̀ náà, la máa tún ṣe láàrín oṣù mẹ́fà.
”Kọmíṣánnà fún ọ̀rọ̀ ohun àmúṣagbára, àtohun àlùmọ́nì tó wà nípínlẹ̀ Èkó, Ọ̀gbẹ́ni Ọlálérè Odùṣọ̀tẹ̀ ló ṣe báyìí sọ̀rọ̀ níbi ìpàdé àwọn olókoòwò tó jẹ mọ́ ọ̀rọ̀ ilẹ̀ àti ilé rírà tó parí lánàá ọjọ́ Tọsde l’Ékòó.
Odùṣọ̀tẹ̀ tún rọ àwọn olókoòwò lẹ́ka ilé kíkọ́ láti ṣàmúlò àwọn ọ̀nà ìgbàlódé táwọn ilẹ̀ òkèèrè ń lò lásìkò yìí, láti ṣe iná sínú ilé tí wọ́n ń kọ́.
Ó ní, àwọn ohun ọ̀tun ti bá ètò ìkọ́lé báyìí, débii pé iná mọ̀nàmọ́ná táwọn èèyàn ń ṣe sínú ilé ti yípadà sí tàtijọ́, ó ti di èyí tó ń bá ìgbà mu.
Ìpàdé àwọn alẹ́nulọ́rọ̀ nídìí iṣẹ́ ọ̀rọ̀ ilé gbígbé àti ilé rírà nípínlẹ̀ Èkó, èyí tí iléeṣẹ́ Lagos State Real Estate Regulatory Authority (LASRERA ṣagbátẹrù rẹ̀ ló ti sọ̀rọ̀ náà.
Ètò náà, àkọ́kọ́ irú rẹ̀ bẹ̀rẹ̀ l’Ọ́jọ́rú, Wẹsde, l’Ékòó.
Odùṣọ̀tẹ̀ tó wà nínú àwọn tí wọ́n pè láti wáá sọ̀rọ̀ níbi ìpàdé náà sọ pé kó tóó dinú oṣù kẹfà ọdún tó ń bọ̀, ìjọba yóò ti pààrọ̀ gbogbo àwọn òpó iná tí kò ṣiṣẹ́ káàkiri ìgboro Èkó, àti pé ohun táwọn fẹ́ẹ́ fi rọ́pò rẹ̀ yóò mú àdínkù bá owó tíjọba ń ná lórí àwọn iná ọ̀hún.
Kò tán síbẹ̀ o, ó ní bákan náà nìjọba máa fi kún àwọn òpó iná náa, kí ibi gbogbo baa lè níná, kí àwọn aráàlú sì le máa ríran kete-kete, pàápàá ibi tí kò sí iná tẹ́lẹ̀.
Gbogbo ohun t’Ọ́lọ́run fún mi ni máa fi gbé àṣà Yorùbá lárugẹ – Onírú Lawal
Ojúolúwakòtìmì Olúsínà
Kábíyèsí, Aláyélúwà Ọba Abdul Wasiu Ọmọ́gbọ́láhàn Lawal (Abísógun II) ti ṣèlérí pé gbogbo ohun tí Ọlọ́run fi jíǹkí òun gẹ́ǵẹ bíi ìṣúra lòun máa ná láti gbé àṣà Yorùbá làrugẹ.
Nígbà tí Ọba Onírú ń bá Àṣejèrè sọ̀rọ̀ láàfin rẹ̀ làìpẹ́ yìí ló sọ̀rọ̀ náà di mímọ̀.
Nínú ọ̀rọ̀ rẹ̀, ó ńi; “Pẹ̀lú àwọn ìrírí tí mo ti ní lẹ́nu iṣẹ́ ọba, mo ṣetán láti ṣiṣẹ́ pẹ̀lú àwọn aráàlú àti ìjọba láti mú kí ìdàgbàsókè túbọ̀ wọ̀lúú yìí si i.
Mo ṣetán ati fi gbogbo ayé mi fún àwọn èèyàn ìlú Irú.
“Mo ṣetán láti ṣiṣẹ́ pọ̀ pẹ̀lú gbogbo awọn olóye ilẹ̀ Irú, àwọn ọba àtàwọn ìjòyè gbogbo nílẹ̀ Yorùbá.
Mo ṣetán àti túbọ̀ gbé àṣà àti iṣé Yorùbá laruge, pàápàá láti túbọ̀ jẹ́ káwọn èèyàn mọ irú èèyàn tí a jẹ́ káàkiri àgbáyé.
“Mo tún ṣetán àti kó gbogbo dúkìá àti ìṣúra tí Ọlọ́run fi jíǹkí mi sórí àṣà àti iṣé Yorùbá.
Gbogbo àwọn tó tọ́ tó sì yẹ láti ṣiṣẹ́ pẹ̀lú la má ṣiṣẹ́ pẹ̀lú wọn láti gbé àṣà náà lárugẹ.
Onírú tuntun náà parí ọ̀rọ̀ rẹ̀ pé òun kò ní sinmi títí àṣà àti ìṣe Yorùbá máa fi di àwòkọ́ṣe káàkiri àgbáyé.
Mo setán láti mú kí orò ajé Irú gbèrú sí i…
Bákan náà, l’Ọba Abdulwasiu Ọmọ́gbọ́láhàn Lawal Abísógun II ṣèlérí láti mú ìdàgbàsókè bá ilẹ̀ Irú.
Ó ní èyí yóò túbọ̀ rọrún pẹ̀lú àjọṣepọ̀ àjọ kàn tí a mọ̀ sí African Venture Philanthropy Alliance (AVPA) láti mú kí ètò ìdàgbàsókè bá àwọn agbègbè Irú, kí ìgbé ayé àwọn olùgbé ìlú náà lé tú́bọ̀ gbé fúkẹ́ sókè sí i.
African Venture Philanthropy Alliance (AVPA) jẹ́ àjọ kan tí́ a dá sílẹ̀ láti ran àwọn agbègbè ilẹ̀ Áfríkà tó kù díẹ̀ káàtó fún lọ́wọ́, láti pèsè àwọn kòṣeémánìí fún wọn, kí ìgbé ayé le baà rọrùn fún àwọn èèyàn ibẹ̀.
Nígbà tó ń gba àwọn ọmọ ìgbìmọ̀ aláṣẹ (AVPA) lálejò láàfin rẹ̀, Onírú fìdí rẹ̀ múlẹ̀ pé òun ṣetán láti ṣèrànlọ́wọ́ fáwọn ọmọ ilẹ̀ Irú àtàwọn olùgbé ilẹ̀ náà.
Alága àjọ náà, Ọ̀gbẹ́ni Yẹmí Cardoso, ló ṣáájú wọn wá, tí Ọ̀jọ̀gbọ́n Pat Utomi, Arábìnrin Olúwatóyìn Adégbìtẹ́-Moore; sì tẹ̀lé e.
Kò ṣàì dúpẹ́ lọ́wọ́ àwọn ikọ̀ tó ṣàbẹ̀wò sáàfin rẹ̀ náà, Onírú ní, ọ̀rọ̀, ìgbé ayé ìrọ̀rùn, àti ìfọ̀kànbalẹ̀ àwọn èèyàn Irú àti ìpì́nlẹ̀ Èkó lápapọ̀ ló jẹ́ òun logun.
Nínú ọ̀rọ̀ tiẹ̀, Alàgbà Cardoso kí Onírú tuntun náà ku ́oríire gígun orí ìtẹ́ àwọn bàbá rẹ̀, àti ayẹyẹ ọjọ́ọ̀bí àádọ́ta ọdún tó wáyé láìpẹ́ yìí.
Ó ní, àjọṣepọ̀ Onírú pẹ̀lú àjọ àwọn yóò mú oríire ńlá bá ìlú ná̀à, nítorí ọ̀pọ̀ iṣẹ́ ni àjọṣepọ̀ náà máa mú wá fáwọn èèyàn láti ṣe.
Cardoso láwọn ṣẹ̀ṣẹ̀ ń mẹ́yẹ bọ̀ lápò ni, ó ní, àjọṣepọ̀ àjọ òun pẹ̀lú kábíyèsí ṣì máa pẹ́ dáadáa.
Ọ̀jọ̀gbọ́n Pat Utomi nínú ọ̀rọ̀ tiẹ̀, sọ pé òun ṣetán láti bẹ̀rẹ̀ ètò ìrànwọ́ fáwọn aráàlú ti ẹgbẹ́ òun fẹ́ẹ́ bẹ̀rẹ̀ ní agbègbè kábíyèsí, ó ní ètò náà máa wà fún àwọn tó kù díẹ̀ káàtó fún.
Nítorí gómìnà Edó, wọ́n sọ̀rọ̀ burúkú sí Desmond Elliot onítíátà
Ọ̀rọ̀ tó jáde lẹ́nu Desmond Elliot onítíátà ṣùgbọ́n tó ti di olóṣèlú báyìí ti mú káwọn èèyàn máa sọ̀rọ̀ burúkú sí i, ohun táwọn èèyàn ń pe ọmọkùnrin náà lọ́wọ́ yìí ni “Òpònú”.
Láìpẹ́ yìí ni Desmond Elliot tó ń ṣojú ẹkùn idìbò Sùúrùlérè, l’Ékòó níléègbìmọ̀ aṣòfin ìpínlẹ̀ Èkó bá àwọn oníròyìn sọ̀rọ̀ nínú ìfọ̀rọ̀wérọ̀.
Nínú ìfọ̀rọ̀wérọ̀ ọ̀hún ló ti tako ìgbésẹ̀ àti ohun tí Gómìnà Godwin Obaseki ń ṣe nípínlẹ̀ Edó.
Onítíátà náà sọ pé ohun tí gómìnà ìpínlẹ̀ Edó náà ń tẹnumọ́ pé kò sáàyè fún baba ìsàlẹ̀ nípínlẹ̀ òun kìí ṣe ọ̀rọ̀ tó yẹ kó máa sọ lẹ́nu, ó ní bí ẹni fibi ṣú olóore ni.
Ó tún ní; pé òun fààyè gba baba ìsàlẹ́ nígbèésí ayé òun ló mú kóun dé ibi tóun dé lónìí, bẹ́ẹ̀ ló sì mú kóun jẹ́ ohun tóun jẹ́ lónìí.
Elliot tó máa ń sáábà ṣeré fíìmù olóyìnbó náà tún sọ pé; Aṣíwájú Bọ́lá Tinubu tó jẹ́ baba ìsàlẹ̀ òun kò bèèrè ohun tó ju agbára òun lọ, tàbi tó tako ìgbékalẹ̀ òfin lọ́wọ́ òun rí, bẹ́ẹ̀ ló sì ń tọ́ òun síbi tó dáa.
Ó wá ní kí Òbásekì náà farabalẹ̀ kó gba àwọn bàbá ìsàlẹ̀ láàyè láti gbé e lọ síbi gíga,
 kí wọn ba à le ràn án lọ́wọ́ gbé ìpínlẹ̀ Edo lọ síbi gíga.
Àwọn ọ̀rọ̀ yìí ló fa òkò ọ̀rọ̀ látọ̀dọ̀ àwọn olólùfẹ́ẹ rẹ̀, àtàwọn olóṣèlú, pàápàá lórí ẹ̀rọ ayélujára, kía ni wọ́n ti bẹ̀rẹ̀ sí i sọ̀rọ̀ sọ́mọkùnrin náà, wọ́n ní fùùlù ni, bí àṣà olóyìnbó, wọ́n ní òpònú, afọ́fun ni.
Oríṣìí nǹkan burúkú làwọn èeyàn ń sọ sí Desmond lóri ẹ̀rọ ayélujára nítorí ọ̀rọ̀ tó sọ náà.
Àwa ò ní gbà káwọn alábòsí dìtẹ̀ ọmọ Yorùbá fún ipò Àarẹ lọ́dún 2023 – Moshood Salvador
Gbajúgbajà oníṣòwò ni Alàgbà Moshood Adégòkè Salvador, àwọn ni akọ̀wé-owó ẹgbẹ́ ìgbìmọ̀ ìṣọ̀kan Yorùbá, tí a mọ̀ sí Yorùbá Unity Forum, àwọn tún ní alága ẹgbẹ́ òṣèlú PDP tẹ́lẹ̀.
Laipẹ yíí ni wọn darapọ̀ mọ́ ẹgbẹ́ òṣèlú APC.
Wọ́n gba àwọn oníròyìn wa lálejò láìpẹ́ yìí ní ilé wọn tó wà ní Salvador Towers ní Sùúrùlérè.
Ohun tí wọn bá OJÚOLÚWAKÒTÌMÍ OLÚṢÍNÀ sọ rèé:
A ní ẹgbẹ́ àwọn àgbà ilẹ̀ Yorùbá tí wọn ń pè ni Yoruba Council of Elders, ẹgbẹ́ Afẹ́nifẹ́re náà wa bẹ́ẹ̀ la tún ní tiyín náà, Yoruba Unity Forum.
Kín ni ìyàtọ̀ tó wa láàrin gbogbo àwọn ẹgbẹ́ yìí?
Ṣé ẹ rí Afẹ́nifẹ́re, bàbá Awólọ́wọ̀ ló dá a sílẹ̀, ìyàwó wọn ni wọ́n fi ṣe aṣojú ẹ̀, àwọn ìyá wa ló n bá wọn káàkiri lásìkò naa, Màmá Awólọ́wọ̀ sọ fún mi pé akápò ẹgbẹ́ ni ìyá mi láàrin wọn, èmi o bá wọn ṣe níbẹ̀rẹ̀, torí NRC ni mo fi bẹ̀rẹ̀ òṣèlú, Màmá Awólọ́wọ̀ maa n sọ fún mi nígbà yẹn pé kii ṣe ọ̀nà tí Yorùbá ni NRC yẹn, ohun tó sì fà á ni pé oníṣòwò ni mí káwọn èeyàn tó wá bá mi.
Ìgbà tí Baba Awólọ́wọ̀ kú làwọn àgbàagbà kan jókòó, tí wọn sọ pé àwọn ò le maa fi ijoko sílẹ̀ Awólọ́wọ̀ mọ́, pé Ìbàdàn ní olú-ilẹ̀ Yorùbá, ibi tí àbòsí bá ti wà kò le dàgbà, n làwọn náà bá kóra wọn jọ, wọ́n bá ní àwọn ni YCE, ṣùgbọ́n ìgbà tá a wò wọ́n, a rí i pé àwọn tí kò mọ nǹkan tó ń ṣẹlẹ̀ ni wọ́n kórajọ sínú YCE.
Ohun tó bí YUF nìyẹn.
Màmá Áwò ló dá a sílẹ̀, nígbà tí àbòsí YCE ti jáde, àwọn àgbàagbà kan kò fẹ́ ká ṣe mítìnnì ni Ikẹnnẹ mọ́, wọ́n fẹ́ ka gbé e lọ sí Ìjẹ̀bú Igbó.
Wọ́n ṣe fẹẹrẹfẹ ní Ìjẹ̀bú Igbó, wọn ò ṣé ní Ìkẹ́nnẹ́ mọ́, nígbà tó tún yá tí wọn rí i pé ẹni tó wà ní Ìjẹ̀bú Igbó kú, wọ́n tún ní ka maa lọọ ṣe mítìnnì ní Iṣara, kí ti Ìjẹ̀bú Igbó tó o ṣẹlẹ̀ ni Màmá Áwò ti sọ pé ki a maa ṣèpàdé ní Ìkẹ́nnẹ́, wọ́n fún wa nílẹ̀, wọ́n kọ́ ọ́fíisì fún wa, Màmá ló fowó ara ẹ kọ ọ, bẹ́ ẹ bá wo àwọn ìwé tó wà lọ́wọ́ wa, gbogbo ẹ̀ ló wà níbẹ̀.
Ibẹ̀ ni YUF jokoo si, nítorí náà ní ǹnkan wa ṣé n lọ́ déédé, ṣùgbọ́n ibi ẹ̀tẹ́ la ń bá àwọn Afẹ́nifẹ́re ní tiwọn.
Nígbà tí àwọn bàbá wa Afẹ́nifẹ́re ń lọọ pọ̀n sẹ́yìn ọmọ Ibo láti fa ọmọ Yorùbá tó jẹ igbákejì aàrẹ wálẹ̀, àwọn ìwà àbòsí àti ẹ̀tẹ́ tí àwa takò nìyẹn.
Awuyewuye tó ń lọ báyìí ní pé nítorí ipa tí Yorùbá kó nínú ìbò tó kọjá, Hausa kò ṣetán lati gbéjọba fún wa.
Ǹjẹ́ 2023 má a ṣenuure fún wa nílẹ̀ Yorùbá?
Èyí tá a ṣiṣẹ́ ẹ, wọn ò tí gbé wọn wọlé o, ọmọ tẹ́ ẹ bí; ẹ ò tí ì sọ ọ́ lórúkọ, ẹ ti ń sọ ti oorun mì-ín, èmi kìí bá èèyàn sọ irú nǹkan bẹ́ẹ̀ o, èyí táa ṣẹ̀ṣẹ̀ ṣe, ẹ jẹ́ ká jókòó já jìjọ jẹ ẹ́, kí inú oníkálukú dùn ná.
Ǹjẹ́ ẹgbẹ́ tiyín fọwọ́ sí àtúntò orílẹ̀-èdè Nàíjíríà, bí àwọn ẹgbẹ́ Afẹ́nifẹ́re ti ń sọ?
Ìpolongo kín ni Afẹ́nifẹ́re ń sọ tó yàtọ̀ sí ohun tí ẹgbẹ́ YUF tó ṣojú ilẹ̀ Yorùbá nínú ìgbìmọ̀ àtúntò òfin ilẹ̀ wa, sọ?
Bí ẹ bá ń pariwo Afẹ́nifẹ́re, ẹ bèèrè ohun tí wọ́n ti ṣe fún ilẹ̀ Yorùbá, àwọn kọ́ ni wọ́n má sọ ohun tó má ṣẹlẹ̀ nílẹ̀ Yorùbá.
Ǹjẹ́ o ṣeé ṣe kí ìṣọ̀kan wà láárin gbogbo àwọn ẹgbẹ́ àgbà Yorùbá yìí?
Tí wọ́n bá le fẹnu kò lórí ohun táa ń jà fún yìí nìkan nirú ẹ̀ le ṣẹlẹ̀, ṣùgbọ́n tẹ́nìkan bá ń lọ sí kọ̀rọ̀ tó ń lọọ gbowó, ẹ̀tẹ́ nirú àgbà bẹ́ẹ̀ máa mú bọ̀ níbẹ̀.
Àwọn kan ní ọ̀rọ̀ tí Gómìnà Kàdúná, Nasir El-Rufai sọ sí Aṣíwájú Bọ́lá Tinúbú tọ̀nà, àti pé kí lẹ̀yin rí sí ọ̀rọ̀ bàbá ìsàlẹ̀ nínú òṣèlú?
Ba a wí; a ó kùú, ba ò wí; ọ̀run là ń lọ.
Ẹ má jẹ̀ ká tan ara wa.
Bàbá Adésànyà nígbà ayé ẹ̀ máa ń sọ pé, lákọ̀ọ́kọ́ o, ọmọ Ìjẹ̀bú lòun kó tóó di pé òun jẹ́ ọmọ Yorùbá kó tóó di pé òun jẹ́ ọmọ Nàìjíríà.
Níwọ̀nìgbà tí bàbá ti ń sọ bẹ́ẹ̀, kò sí ohun tó ju bàbá ìsàlẹ̀ jù ìyẹn lọ.
Ohun tí Adésànyà ń sọ ni pé bí àǹfààní kan bá wà nílẹ̀ o, ọmọ Ìjẹ̀bú ló má kọ́kọ́ jèrè ẹ̀ lọ́dọ̀ òun, kó tóó di pé ọmọ Yorùbá mí-ìn jère ẹ̀, kó tóó di pé ọmọ Nàìjíríà jèrè, ohun tí wọ́n ń pè ní baba ìsàlẹ̀ nìyẹn.
Ṣùgbọ́n ṣe là ń tan ara wa, Yorùbá náà ní ọmọ ẹni kìí ṣèdíí bẹ̀bẹ̀rẹ̀ ká fìlẹ̀kẹ̀ sídìí ọmọ ẹlòmí-ìn.
A gbọ́dọ̀ lẹ́ni tó máa ṣe aṣáájú tí yóò máa tọ́ àwọn ọ̀dọ́ tó ń bọ̀ lẹ́yìn sọ́nà.
Àǹfààní púpọ̀ wà nínú bàbá ìsàlẹ̀.
Nítorí ìtumọ̀ ẹ̀ pọ̀.
Bíkú ilé ò pa, tòde ò lè pa, kín ni ẹ fẹmẹ́ sọ nípa àwọn agbódegbà tí wọ́n lẹ̀dí àpò pọ̀ mọ́ àwọn tí wọ́n tako ẹ̀tọ́ Yorùbá yìí?
Àwọn tó ṣe é lánàá dà, a ò ní dárúkọ wọn, aṣọ wọn ò kádìí dọ̀la, orúkọ wọn ò gbèrú.
Ẹni tí kò bá fẹ́ irú nǹkan bẹ́ẹ̀, kó má bá wọn dá si i, pàápàá tó bá jẹ́ láti tako Yorùbá ni.
Àtẹ̀gùn àlááfíà tó ń fẹ́ sí i yín láti ibi tí ẹ ti ń bọ̀, báwo ló ṣe yàtò sí tibi tí ẹ wà báyìí?
Ẹgbẹ́ pé oríṣìíríṣìí, níbo ni mo ti ń bọ̀?
Ó dà bíi pé kò yé aráàlú, inú ilé tí mo wà yìí; a jọ kọ́ ọ ni, kọ́kọ́rọ́ iyàrá mi; mo tọ́jú ẹ̀ sọ́wọ́ Bọ́lá Tinubu ni.
Mo kàn sọ fún Aṣíwájú pé mo ti dé o, mo fẹ́ẹ́ gba kọ́kọ́rọ́ iyàrá mi o, ṣùgbọ́n wọ́n ti bá mi tún yàrá ọ̀hún ṣe, ó ti dùn ún wò lójú ju ti tẹ́l̀ẹ lọ.
Mi ò kìí ṣe àlejò o, púpọ̀ nínú àwọn ọmọ ẹgbẹ́; àlejò ni wọ́n jẹ́ sémi.
Mo wà lára àwọn tí a jọ kó ìwé òfin ẹgbẹ́ AD tó di AC tó padà di ACN títí tó fi de APC.
Ǹjẹ́ èròǹgbà yín fún Yorùbá le so èso rere nínú ẹgbẹ́ tí ẹ wà yì́í?
Kò sẹ́gbẹ́ tí mi ò le sọ̀rọ̀ sí, bí wọ́n bá ṣe dáadáa, àwọn èèyàn tó wà nínú ẹgbẹ́ ni wọ́n ń pè lẹ́́gbẹ́, bẹ́ẹ̀ ba ti rí àwọn èèyàn ńlá méjì mẹ́ta tí èrò wọn, ìṣesí wọn àti ìmọ̀ràn wọn àtàwọn nǹkan tí wọ́n ń gbèrò fún Yorùbá, ẹ ò ti mọ̀ pé ẹgbẹ́ yẹn dára.
Ó lóhun tí Aṣíwájú bá mi sọ pé àwọn ti rí gbà fún ilẹ̀ Yorùbá lọ́dún mẹ́rin tó kọjá yìí, ó sì tún láwọn nǹkan tí wọ́n láwọn ń retí à ti gbà fún ilẹ̀ Yorùbá, àwọn tó ń lọ tí wọ́n ń bọ̀ yẹn; fún ara àpo wọn ni.
Wàsíù Àyìndé kéde ayẹyẹ ọdún kẹwàá nírántí Barrister
* Ó ní òun ni Olórí ẹbí olóògbé náà- Láídé Gold
Gbajúmọ̀ òṣèré fújì Àlàájì Wàsíù Àyìndè Marshall, ti jẹ́ kó di mímọ̀ fún gbogbo èèyàn pé, Ìjà ti parí láàrín òun àtàwọn ẹbí olóògbé Dókítà Síkírù Àyìndé Barrister lẹ́yìn ọdún kẹwàá gbáko tí olùdásílẹ̀ orin fújì náà ti sílẹ̀wọ̀.
Bẹ́ẹ́ ò bá gbàgbé, ọdún 2010 ni Barrister táwọn èèyàn tún mọ̀ sí ‘Mr Fújì’ dágbére fáyé léyìí tó pé ogún ọdún báyìí, ṣùgbọ́n ní kété tí wọ́n ṣe ayẹyẹ ìkẹyìn fún ọ̀gá fújì náà tán ni Ìjà ńlá ti bẹ́ sílẹ̀ láàrín àwọn mọ̀lẹ́bí Alhaji Àgbà àti Wàsíù Àyìndé K1 tí ìjà náà tún ràn mọ́ àwọn òṣèré fújì mííràn.
K1 gbé e sórí ìkànnì Ayélujára Facebook ẹ̀ lọ́jọ́ kínní oṣù yìí pé, ìjà tó wà láàrín òun àti àwọn ẹbí Barrister ti parí bẹ́ẹ̀ ló ti di àfìsẹ́yìn tí éégún n fí aṣọ.
Ohun tí K1 kọ sórí nǹkan tó gbé jáde náà ni pé òun ti parí ìjà tó wà láàrín òun àtàwọn mọ̀lẹ́bí Ọ̀gá òun nínú ìpàdé kan pẹ̀lú ọ̀gá olórin tí olóògbé náà máa ń tijú fún ìyẹn Chief Commander Ebenezer Obey Fábíyí, ìpàdé ìpẹ̀tùsíjà náà wáyé nínú ilé rẹ̀ nílùú Ìkẹjà l’Ékòó.
Àwọn ọmọ àtàwọn ìyàwó Barrister ni wọ́n péju pésẹ̀ síbi ìpàdé náà níbi tí wọ́n ti kéde kógun-ó-mín.
Ẹni tó ṣe atọ́kùn ìpàdé náà ni ọ̀rẹ́ tímọ́tímọ́ Wasiu Àyìndé, Alhaji Àdìsá Òsìéfà, òun náà ló ṣe alárinà bí àlàáfíà ṣe padà sínú ẹbí náà.
Ní báyìí, K1 ti kéde gẹ́gẹ́ bí olórí ẹbí ìdílé Barrister láti sàmì ayẹyẹ ọdún kẹwàá tí Ọ̀gá olórin náà ti dolóògbé lọ́jọ́ kẹwàá, oṣù kejìlá, ọdún yìí, ó rọ gbogbo àwọn tí wọ́n máa ń gbé ìròyìn pòòyì ẹnu kiri pé, kí wọ́n wá nǹkan mí ín ṣe torípé ẹbí àwọn ti tò.
Wàsíù Àyìndé: Oyè Máyégún tí mo jẹ ni wọ́n ṣe ń parọ́ mọ́ mi pé mo bá Olorì Aláàfin sùn
Máyégún ilẹ̀ Yorùbá, tó tún jẹ́ Olúayé gbogbo àwọn onífújì, Àlàájì Wàsíù Àyìndé ti sọ pé nítorí oyè Máyégún gbogbo ilẹ̀ Yorùbá tí Aláàfin fi òun jẹ làwọn èèyàn kan ṣe dìde Ogun sóun, tí wọ́n parọ́ mọ́ òun pé òun bá Olorì kékeré pátápátá; Olorì Badirat Adéyẹmí lò pọ̀.
Wàsíù ní kò sí ohun tó fa èyí ju pé inú àwọn kan kò dùn sí oyè tí òuń jẹ náà.
́O ní oore lòun ṣe fún obìnrin kan tí orúkọ ẹ̀ ń jẹ́ Tòkunbò Abódẹrìn táwọn èèyàn mọ̀ sí Esabod, ṣùgbọ́n ibi lobìnrin náà padà fi san án fóun pẹ̀ĺu irọ́ ńlá tó pa mó òun yìí.
Wàsíù ní èèwọ̀ ni fóun tàbí fún ẹnikẹ́ni láti bá Olorì Aláàfin ní ìfẹ́ ìkọ̀kọ̀ débii pé yóò bá a lájọṣepọ̀.
Ó ní òun le ka iye ìgbà tí òun rí obìnrin náà rí, òun kò láǹfààní láti dé ibi tó olorì náà wà.
Ó fi kún ọ̀rọ̀ rẹ̀ pé òun gba gbogbo ohun tí Esabod sọ yìí mọ́ra gẹ́gẹ́ bíi Máyégún gbogbo ilẹ̀ Yorùbá, òun sì fa àwọn tó wà nídìí ìbàjẹ́ náà sí kóòtù Ọlọ́run.
‘Ìrànwọ́ ouńjẹ ń bọ̀ fáwọn olùgbé Èkó lọ́sẹ̀ yìí’
Gómìnà Babájídé Sanwó-Olú ti ṣèlérí àti fún àwọn olùgbé Èkó tó kù díẹ̀ káàtó fún, ní ìrànwọ́ ouńjẹ, ó sì ṣèlérí pé ìrànwọ́ ọ̀hún yóò dé ọ̀dọ̀ wọn láàrín ọ̀sẹ̀ yìí.
Nígbà tó ń jábọ̀ ibi tó báṣẹ́ dé lórí ọ̀rọ̀ àrùn Kòrónà, àti ìrànwọ́ fún àwọn aráàlú, gómìnà ní, ètò ṣì ń lọ lọ́wọ́ láti túbọ̀ ran àwọn aráàlú tó kù díẹ̀ káàtó fún lọ́wọ́, pàápàá àwọn olùgbé agbègbè ìgbèríko tí wọn kò láǹfààní sí ìranlọ́wọ́ kan níbikíbi.
Sanwó-Olú ní, òun ti ń ṣèpàdé pẹ̀lú àwọn iléeṣẹ́ aládàáni tí wọ́n múra tán láti ran ìjọba lọ́wọ́ nípa pé kí wọ́n fún àwọn èèyàn yìí ní ìrànwọ́ ouńjẹ láti dín ipa tí àrùn Kòrónà dá sí wọn lára, kù.
Alága káńsù Àgbàdo Òkè Odò kú lójijì, lẹ́yìn ikú akọ̀wé ẹ̀
Alága ìjọba ìbílẹ̀ Àgbàdo Òkè-Odò níjọba ìbílẹ̀ Àlímọ̀ṣọ́, nípínlẹ̀ Èkó, Ọ̀gbẹ́ni Augustine Adéoyè Arógundádé ti jáde láyé.
Ọ̀sán ọjọ́ Ìṣẹ́gun, Tusde yìí náà ni ọkùnrin náà papòdà.
Ohun táa gbọ́ ni pé ọkùnrin yìí ti fìgbà kan ṣàìsàn, kó tóó di pé ikú pa ojú ẹ̀ dé.
Nínú àtẹ̀jáde tí alága ẹgbẹ́ àwọn alága káńsù Èkó fi tó wa létí, Ọnarébù Ọmọlọlá Essien fìdí ìṣẹ̀lẹ̀ náà múlẹ̀.
Bẹ́ẹ́ ò bá gbàgbé, láìpẹ́ yìí ni alága agbègbè ìdàgbàsókè Ìkòsí Ìṣẹ́ri, Abdulfatai Oyèsanyá, náà jáde láyé, lẹ́yìn àìsàn ráńpẹ́.
Lójú ẹsẹ̀ ni wọ́n sì ti fi igbákejì rẹ̀ rọ́pò.
Bákan náà ni Àṣejèrè tún gbọ́ pé láìpẹ́ yìí ni akọ̀wé ìjọba ìbílẹ̀ náá̀, Àlàájà Táwàkálítù Abíọ́dún Ayílárá náà jáde láyé.
Fáyẹmí bá Akérédolú kẹ́dùn lórí ikú Adémódì
Gómìnà Káyọ̀dé Fáyẹmí ti ìpínlẹ̀ Èkìtì ti ránṣẹ́ ìbánikédùn sí Gómìnà Rótìmí Akérédolú lórí ikú ọ̀kan nínú àwọn kọmísánnà rẹ̀, Ọ̀jọ̀gbọ́n Báyọ̀nílé Adémódì.
Ọjọ́ Sátidé tó kọjá yìí ni Ọ̀jọ̀gbọ́n Adémódì jáde láyé lẹ́ni ọdún méjìdínlọ́gọ́ta.
Fáyẹmí ṣàpèjúwe olóògbé náà gẹ́gẹ́ bíi ọlọ́pọlọ pípé, tó sì jáfáfá, tó mọṣẹ́ dójú àmì, bẹ́ẹ̀ ni kìí ṣe ìmẹ́lẹ́ rárá.
Ó tún ròyìn iṣẹ́ takuntakun tí ọ̀mọ̀wé náà ṣe ní àjọ tó pa àwọn ìpínlẹ̀ ilẹ̀ Yorùbá pọ̀, èyí táa mọ̀ sí Dawn Commission, níbi tó ti fi ọgbọ́n, ìmọ̀ àti òye rẹ̀ hàn fún ìdàgbàsókè ilẹ̀ Yorùbá.
Bákan náà ló tún sọ nípa akitiyan rẹ̀ láti rí i dájú pé Gómìnà Akérédolú wọlé sípò gómìnà lọ́dún 2016, bẹ́ẹ̀ ló sì tún tì í lẹ́yìn títí tó fi pajú dé.
Àwa oníṣègùn ìbílẹ̀ gbọ́dọ̀ tẹra mọ́ ìwádìí lórí àwọn àrùn òde-òní – Ọbaaṣégun Àlímọ̀ṣọ́
Àdínnì Adelé Awolayé ni Ọba Ìṣègùn ti Àlímọ̀ṣọ́ general, tí wọ́n wà ní 12, Owóyẹlé, Mọ́ṣálááṣí, Ìṣẹ́ri-Ọ̀ṣun.
Wọ́n bá Àṣejèrè sọ̀rọ̀ nípa iṣẹ́ wọn, àti nípa iṣẹ́ ìṣègùn ìbílẹ̀.
Ohun tí wọ́n bá TÓBI ADÉYẸMỌ sọ rèé.
Àṣejèrè: Bàbá, ẹ jẹ́ kí á mọ̀ yín?
Ọbaṣègùn: Èmi ni Àdínnì Adelé Awolayé, Ọba Ìṣègùn Àlímọ̀ṣọ̀ General, igbákejì ọba ti gbogbo ìlú Èkó.
Àṣejèrè: Látìgbà wo lẹ ti jọba ìṣègùn?
Ọbaṣègùn: Oṣù kẹwàá, ọjọ́ kẹrìndínlọ́gbọ̀n, ló máa pé ọdún mẹ́ta tí mo ti jọba ìṣègùn Àlímọ̀ṣọ́ general.
Àṣejèrè: Kí làwọn iṣẹ́ tí ọba tẹ́lẹ̀ ti ṣe?
Ọbaṣègùn: Ọba Ìṣègùn àná tó wàjà, Ọba Ẹniọlá Arówólò, jẹ́ ọba ìṣègùn lọ́dún 1997, oṣù karùn-ún, ọjọ́ kẹtàdínlọ́gbọ̀n.
Mo wà lá ra àwọn olóyè tí a jọ dá ẹgbẹ́ yẹn sílẹ̀ lásìkò náà lọ́hùn ún.
Bàbá lo ogún ọdún lórí oyè kí ọlọ́jọ́ tóó dé.
Bàbá fààyàn mọ́ra, ó kọ́ wa ní ìlànà ìṣègùn, ó tún jẹ́ kí ìrẹ́pọ̀ wà nínú ìṣègùn.
Òun jẹ́ ààrẹ ọba ìṣègùn ilẹ̀ Yorùbá pátápátá, ní Ilé-Ifẹ̀ la ti lọọ joyè.
Wọ́n dẹ̀ ti joyè lóríṣìíríṣìí.
Irú èmi tí mo ń sọ̀rọ̀ yìí; mo ti joyè bàba ìṣègùn Ìṣẹ́ri-Ọ̀ṣun láti oṣù kẹwàá, ọjọ́ kejìdínlọ́gbọ̀n, ọdún 1999.
Nítorí ìgbà tí mo ń ṣe ogún ọdún, tí mo jẹ́ bàbá Ìṣègùn, mo ṣe ọdún kan tí mo jẹ ọba ìṣègùn Àlímọ̀ṣọ́ general.
Àṣejèrè: Báwo lẹ ṣe ń darí àwọn ọmọ ẹgbẹ́?
Ọbaṣègùn: Ọlọ́run ló ń bá wa darí wọn, nítorí pé àwa méjì la du ipò ọba Ìṣègùn, kí wọ́n tóó mú mi, wọ́n sowọ́pọ̀ pẹ̀lú mi, èyí tún fa ìlọsíwájú fún ẹgbẹ́.
Bàbá fi ẹgbẹ́ méjìdínlógójì sílẹ̀, nígbà tí wọ́n jáde láyé, ṣùgbọ́n ẹgbẹ́ ti ń lọ sí bíi mẹ́tàdínláàádọ́ta báyìí, ìdàgbàsókè wà.
Lóṣooṣù la máa ń ra àga torí èrò, họ́ọ̀lù kò gbà wá mọ́.
A kò jẹ́ kí ìpínlẹ̀ bàjẹ́, títí dé general, lọ sí Àbújá.
Gbogbo ìpàdé lẹ́ka ẹgbẹ́ la ń pọ̀ si i, títí dé Badagry, dé ẹ̀yìn ilẹ̀ Nàíjíríà nílẹ̀ Benin lọ sọ́hùn ún.
Àṣejèrè: Kí lara àwọn àmì ẹyẹ tí ẹ ti gbà?
Ọbaṣègùn: Àmì ẹyẹ lóríṣìíríṣìí la ti gbà, ṣé ti iléeṣẹ́ ni tàbí káńsù gan-an tó láwọn ètò tó ṣe fún wa.
Àṣejèrè: Ẹ sọ fún wa nípa ètò tí ẹ fẹ́ẹ́ ṣe lọ́jọ́ kẹfà?
Ọbaṣègùn: Lóòótọ́ ni, a kò fẹ́ gbàgbé olóore ni.
Bàbá wa Ẹniọlá Arówólò tó dá ẹgbẹ́ yìí sílẹ̀, ó máa pé ọdún mẹ́ta tó jáde láyé.
Ọjọ́ kẹrin gan an ló jáde láyem, ṣùgbọ́n ọjọ́ kẹfà la ti òkú bọlẹ̀, torí a gbé wọn láti ibí lọ sí Kwárà ni.
A ò mú àǹkará nítorí Kòrónà, ṣùgbọ́n àwọn ẹgbẹ́ mú u lóríṣìíríṣìí.
Àṣejèrè: Lákòótán, kí làwọn ìmọ̀ràn yín fáwọn èèyàn àtàwọn ọmọ ẹgbẹ́?
Ọbaṣègùn: Ìmọ̀ràn mi ni pé, ó wù mí kí àwọn ènìyàn wá ṣẹgbẹ́ ìṣèguǹ, kí ìtẹ̀síwájú máa bá ẹgbẹ́ ìṣègùn.
Kò sayé kóníṣègùn máa rìndọ̀tí, tàbí ba orúkọ ara rẹ̀ jẹ́, tàbí orúkọ ẹgbẹ́ jẹ́.
Ká dẹ̀ máa ṣèwádìí lórí oògùn ìwòsàn, ìyẹn ló ṣe pàtàkì.
Kí wọ́n máá wod ó pé tí àìsàn bá ti kọlu àwọn ènìyàn, ọ̀dọ̀ oníṣègùn ló ti lè rí ìwòsàn.
Ká má fi jìbìtì kún iṣẹ́ wa.
Wọ́n lè pè mí lórí 08038039936.
Iléeṣẹ́ INN fi àmì-ẹ̀yẹ dá Baṣọ̀run, Àbírù, Dáìní lọ́lá
Iléeṣẹ́ ìròyìn kan tó fìkàlẹ̀ sílùú Ìkòròdú, èyí tí a mọ̀ sí Ìkòròdú News Network (INN), ti fún àwọn lààmìlaaka ní àwọ́ọ̀dù pàtàkì fumn iṣẹ́ takuntakun tí wọ́n ṣe fún ìgbéga iṣẹ́ ìròyìn nílùú Ìkòròdú àti láyìká rẹ̀.
Nínú àtẹ̀jáde tó fi ránṣẹ́ síléeṣẹ́ Àṣejèrè, Ọ̀gbẹ́ni Eromona Michael, tó jẹ́ alákósoo iléeṣẹ́ ìròyìn INN, sọ pé fífúnni ní àmì-ẹ̀yẹ náà bẹ̀rẹ̀ nínú ọdún tó kọjá.
Àwọn tí wọ́n sì fi àmì ẹ̀yẹ ọ̀hun dá lọ́lá ni Aṣíwájú Ọlọ́runfúnmi Baṣọ̀run, Ọ̀túnba Gàníyù Olúṣẹ́gun Àbírù (Alága Ìkòròdú Óga Development Association IKODASS), Ṣẹ̀san Dáìní, Alága ìgbògbò/Báyékú Local Council Development Area, Ọmọọbabìnrin Fọláṣadé Ọlábánjí-Ọba, Igbákejì alága ìjọba ìbílẹ̀ Ìkòròdú, Àlàájì Babátúndé Tajudeen Rótìńwá, alága Ìkòròdú Development Resource Group, àti bẹ́ẹ̀ bẹ́ẹ̀ lọ.
Àwọn yòókù tí wọ́n tún gba àwọ́ọ̀dù náà ni Olúfẹ́mi Òtúsànyà Festus (Ọmọ Májẹ̀mú), True Covenant Church Of God, Ìkòròdú, Mr Fọlá Tinúbú, Managing Director, Primero Transport Limited, Alhaji Ámúsá M.
T Ọláwálé (HOMAT Group of Schools), Emadomi Wilson, Rótìmí Balógun Olátúnbòsún, àti Ọnàrẹ́bù Olúwatósìn Ọnàmádé.
Kò síjà láàrin wa, àwọn alábòsí ló fẹ́ẹ́ da ẹgbẹ́ wa rú – Aṣíwájú Tinubu
Gómìnà àná níìpínlẹ̀ Èkó, tó tún jẹ́ ọ̀kan nínú àwọn adarí ẹgbẹ́ òṣèlú APC nílẹ̀ wa, Aṣíwájú Bọ́lá Tinubu ti sọ ọ́ di mímọ̀ pé kò síjà nínú ẹgbẹ́ òṣèlú APC, àwọn alábòsí àti àwọn aláyọnusọ ló ń rò pé ìjà wà nínú ẹgbẹ́ náà.
Ọjọ́ Tọsde, ọjọ́ kejì, oṣù kẹta ni àwọn ọmọ ìgbìmọ̀ afúnnṣọ́ tí wọ́n yàn ṣàbẹ̀wò sí Tinubu l’Ékòó, láti pẹ̀tù sí aáwọ̀ tó wà láàrin àwọn àgbà ẹgbẹ́ náà.
Lóòótọ́ wọn tilẹ̀kùn mọ́rí ṣèpàdé ọ̀hún ni, wọn ò jẹ́ kí oníròyìn kan mọ ohun tó ń ṣẹlẹ̀ títí tí wọn fi parí ẹ̀ lóru ọjọ́ Tọsde náà.
Gómìnà ìpínlẹ̀ Yobe, Àlàájì Mai Mala Buni ló ṣaájú ikọ̀ náà wá sílé Tinúbú tó wà ní Borudilon ní Ìkòyí, l’Ékòó.
Nígbà tó ń bá àwọn oníròyìn sọ̀rọ̀, ó ní Buni àtàwọn ọmọ ìgbìmọ̀ rẹ̀ kan wáá bẹ òun wò lásán ni, kìí ṣe pé wọ́n wáá parí ìjà, ó ní ìpàdé lásán làwọ́n ṣe, kò síjà táwọn fẹ́ẹ́ parí, nítorí kò síjà nínú ẹgbẹ́ òṣèlú APC, àfi èyí tí àwọn alábòsí ń gbé pòòyì ẹnu kiri.
Lára àwọn tó wà níbi ìpàdé náà ni Gómìnà Babájídé Sanwó-Olú, Sẹnetọ Akpan Udo-Edehe, àtàwọn àgbà ẹgbẹ́ òṣèlú APC.
Yéèpà!
Ọmọ ṣọ́ọ̀ṣì Oyèdépò bímọ mẹ́fà lẹ́ẹ̀kan ṣoṣo
… lẹ́yìn ọdún méjìdínlọ́gbọ̀n
Ìyá ilé kan tórúkọ rẹ̀ ń jẹ́ Doris Levi Wilson, lágbègbè Koluama níìpínlẹ̀ Bayelsa, nìròyìn kan pé ó ti bímọ mẹ́fà lẹ́ẹ̀kan ṣoṣo, lẹ́yìn ọdún mẹ́fà tó bí ìbejì.
Ọkùnrin àti obìnrin lọmọbìnrin yidí kọ́kọ́ bí lẹ́yìn ọdún méjìdínlọ́gbọ̀n tó ti ń wojú Olúwa, kó tóó di pé ó tún bí obìnrin mẹ́rin, àti ọkùnrin méjì, lẹ́yìn ọdún mẹ́fà tó kọ́kọ́ bí àwọn ìbejì ọ̀hún.
Ọjọ́ Túsdè, ọ̀sẹ̀ tó kọjá yìí ló bí àwọn ọmọ náà, òní ni wọ́n kó àwọn ọmọ ọ̀hún jáde.
Gbajúmọ̀ sọ̀rọ̀sọ̀rọ̀ orí rédíò kan ló fi ìròyìn náà síta pé Díákónì obìnrin ìjọ Winners, ìyẹn ìjọ Bíṣọ́ọ̀bù David Oyèdépò bí ìbejì àti ọmọ mẹ́fà lẹ́yìn ọdún méjìdínlọ́gbọ̀n tí wọ́n ti ń wojú Olúwa.
Bàbá àwọn ọmọ náà, Ọ̀gbẹ́ni Levi Wilson náà dúpẹ́ lọ́wọ́ Ọlọ́run fún àwọn ẹ̀bùn ọmọ tuntun náà, bẹ́ẹ̀ ló sọ pé òun gbàgbọ́ pé Ọlọ́run yóò túbọ̀ máa pèsè ohun tí àwọn òbí yóò fi tọ́jú wọn.
Èrè Àsàlátù ní kí Mákindé gba àwọn Ìbàràpá/Òkè Ògùn lọ́wọ́ àwọn Fúlàní
Gbajúmọ̀ olórin ẹ̀sìn Islam nnì, Àlàájì Abdul-Kabir Bùkọ́lá Aláyàndé tọ́pọ̀ àwọn èèyàn mọ̀ sí Èrè Àsàlátù, ti rọ Gómìnà ìpínlẹ̀ Ọ̀yọ́, Sèyí Mákindé, láti gbàwọn èèyàn Ìbàràpá sí Òkè-Ògùn tó wà lábẹ́ ìpínlẹ̀ ọ̀hún, lọ́wọ́ báwọn Fúlàní darandaran ṣe dojú ìjà kọ wọ́n, tí wọ́n sì ń pawọ́n nípakúpa tí wọ́n tún jí wọn gbé pẹ̀lú
Ọkunrin naa sọrọ yii nínú àtẹ̀jáde kan tó fọwọ́ sí, ló tún rọ Gómìnà yìí láti má ṣe jẹ́ káwọn Fúlàní náà, tí wọn ti ń kọwọ́ ìwà ibi wọn bọlẹ̀ látìgbà tí Sunday Ìgbòho ti fún wọn lọ́jọ́ méje láti fi agbègbè ọ̀hún sílẹ̀ lórí àwọn iṣé ibi wọn, sọ ilẹ̀ Ìbàràpá/Òkè-Ògùn dahoro tán, nítorí inú fu, àyà fu làwọn èèyàn yìí gbé títí di àkókò yìí.
Ọkùnrin olórin Islam ọ̀hun tó tún jẹ́ ọmọ bíbí ìlú Ìsẹ́yìn tún fi yé wa pé lẹ́yìn tí Sunday Ìgbòho, ti fáwọn Fúlàní darandaran ọ̀hún ní ọjọ́ méje láti palẹ̀ ẹrù wọn mọ́ ní agbègbè yìí ni kò ti dùn mọ́ ìjọba ìpínlẹ̀ Ògùn.
Ó ní Sunday Ìgbòho, tó jẹ́ ọ̀kan lára ọmọ Ìgbòho lára ìlú tó wà lábẹ́ Ìbàràpá/Òkè-Ògùn níjọba ìbílẹ̀ Oorelópé, ó ní ṣé kò ní agbára láti ṣe bẹ́ẹ̀ ni, tó fi jẹ́ pé títí di àkókò yìí ni awuyewuye fi ń wáyé láààrin àwọn méjèjì.
Aláyándé wá ní gẹ́gẹ́ bóun ṣe jẹ́ ọmọ bíbí ìlú Ìsẹ́yìn lábẹ́ Ìbàràpá/Òkè-Ògùn, òuń rọ Gómìnà Mákindé láti gbàwọn èèyàn lọ́wọ́ ìdojúkọ àwọn darandaran yìí.
Ó tún ṣàlàyé pé gẹ́gẹ́ bí ọkàn tó ní mọ̀lẹ́bí tí wọ́n ń gbé ní Ìbàràpá/Òkè-Ògùn, kò tíì jù tó n bá rawọ́ ẹ̀bẹ̀ sí Gómìnà láti gbàwọn èèyàn kúrò nínú ewu, ní gbogbo ọ̀nà tó bá yẹ.
Ó wá parí ọ̀rọ̀ ẹ̀ pé kò sẹ́ni tínú ẹ̀ yóó dùn, bí wọ́n bá jí tàbí pa ọmọ, tàbí ẹ ẹbí kan sọ́wọ́ àwọn darandaran yìí, ó tún ní ta ni inú ẹ̀ yóó dùn bí wọ́n bá bá erè oko ẹ̀ jẹ́.
nítorí ẹ̀ làwọn ṣe bẹ Mákindé láti tètè wá ǹǹkan ṣe sọ́rọ̀ yìí.
Ẹgbẹ́ tó ń gba owó fáwọn tó ń ṣèwọ́de ENDSARS láwọn kò gbowó mọ́
Ẹgbẹ́ tó ń gba owó fún ìrànlọ́wọ́ àwọn tó ń fẹ̀hónú hàn láti tako ìwà ìpànìyàn táwọn ọlọ́pàá ń hù nílẹ̀ wa, èyí tí wọ̀n pè ní #ENDSARS, tí wọ́n pe orúkọ ara wọn ní Feminist Coalition ti láwọn kò gba owó lọ́wọ́ ẹnikẹ́ni mọ́ fún ìwọ́de náà.
Ẹgbẹ́ yìí ló ti ń ṣe ìkówójọ fún ètò ìwọ́de náà tó wáyé fún ọjọ́ mẹ́rìnlá, ṣùgbọ́n wọ́n láwọn ò gba owó lọ́wọ́ ẹnikẹ́ni mọ́, pé kí oníkálùkù máa lọ sílé rẹ̀, kò sí ìwọ́de mọ́.
Nínú àtẹ̀jáde tí wọ́n fi síta lónìí, wọ́n ní kí àwọn tó ń ṣèwọ́de máa lọ sílé, nítorí ọ̀rọ̀ tì Ààrẹ Bùhárí sọ lánà Tọ́sdè.
Owó tẹ́gbẹ́ náà ti kó jọ fi díẹ̀ dín ní mílíọ́nù lọ́nà àádọ́jọ náírà, N147,855,788, ṣùgbọ́n wọ́n ti ná owó tíye rẹ̀ tó mílíọ̀nù lọ́nà ọgọ́ta náírà, N60,403,235.
Ohun táa gbọ́ ni pé lórí àwọn tí wọ́n farapa ni wọ́n fẹ́ẹ́ ná owó yìí lé, àti àwọn tí ọwọ́ àwọn agbófinró ti tẹ̀, àti àwọn tí wọn yìnbọn pa; wọ́n ní àwọn yóò fún mọ̀lẹ́bí wọn nínú owó náà.
Bó tiẹ̀ jẹ́ pé ẹgbẹ́ yìí tako gbogbo ìwà jàǹdùkú táwọn èèyàn kan hù, tí wọn ń dánà sun ilé káàkiri, wọ́n ní gbogbo ẹ̀mí ọmọ Nàíjíríà ló ṣe pàtàkì.
Lára àwọn tó fọwọ́ síwè náà ni; Dámilólá Odùfùwà, Jọlá Ayéye, Ọdúnayọ̀ Ewéníyì, Làìlà Johnson-Sàlámì, Layọ̀ Ògúnbánwò, àti Karo Omu.
Àwon yòóḱù ni Ozzy Etomi, Obiageli Ofili Alintah, Ire Adérìnókùn, Titó Ovia, Fakhrriyyah Hashim, Kìkí Mordi, Olúwaseun Ayọ̀dèjì, àti FK Abudu.
Gbèsè ńlá ni Kòrónà àsìkò yìí jẹ́ fún mi – Atóríṣe
Gbajúmọ̀ olórin ẹ̀mí nnì, Láńre Tẹríba, táwọn olólùfẹ́ẹ rẹ̀ máa ń pè ní Atóríṣe, ti sọ̀ pé gbèsè ńlá ni ọ̀rọ̀ àrùn Kòrónà yìí kó bá òun, pàápàá lópin ọdún yìí.
Nígbà táwọn oníròyìn ń bèèrè lọ́wọ́ rẹ̀ pé báwo ló ṣe fẹ́ẹ́ ṣe ayẹyẹ ọdún Kérésì tọ̀sẹ̀ yìí, Atóríṣe ní, bó tiẹ̀ jẹ́ pé òun ti ń gbáradì láti ṣe ọdún náà, nínú ayọ̀ àti ìdùnnú ńlá, ṣùgbọ́n, ohun ìbànújẹ́ ló jẹ́ pé gbogbo ètò tóun ti ní nílẹ̀ fún òpin ọdún náà, pàápàá ètò tóun pè ní Radical Praise Concert, táwọn olólùfẹ́ẹ́ òun ti ń fojú sọ́nà fún, tí wọ́n sì fẹ́ẹ́ wáá wò, káàkiri ag̀báyé, gbèsè ńlá ni fóun, nítorí àwọn nǹkan táwọ́n ti ṣètò sílẹ̀ fáwọn tó fẹ́ẹ́ wáá wòran.
Ọkùnrin olórin ẹ̀mí náà ní, oun tó jẹ òun lógún nínú ọdún tuntun náà ni láti túbọ̀ máa gbé àwọn orin tuntun jáde, kí òun sì tún láǹfààní àti máa lọ fún ìsinmi lẹ́nu iṣẹ́.
Bẹ́ẹ́ ò bá gbàgbé, ọjọ́ Fraide tó kọjá yìí ni Gómìnà Babájídé Sanwó-Olú fagilé gbogbo àwọn ayẹyẹ àti àríyá tó fẹ́ẹ́ wáyé lópin ọdún yìí, èyí tó máa kó èrò púpọ̀ jọ.
Gómìnà ní, ohun tó fà á ni bí àrùn kòrónà ná̀a tún ṣe bẹ̀rẹ̀ sí í jà ràiǹ-ràiǹ lẹ́ẹ̀kejì.
Ìjọba ṣètò ìrànwọ́ fáwọn àgbẹ̀ ọlọ́sìn l’Ékòó
Nítorí àti mú àdínkù bá àkóbá tí àrùn Kòrónà máa ṣe fún ètò ouńjẹ ìpínlẹ̀ Èkó, ìjọba ti fún àwọn àgbẹ̀ ìpínlẹ̀ náà ní àgbàdo àti ouńjẹ àwọn ohun ọ̀sìn láti mú kí ètò ọ̀gbìn àti ọ̀sìn nípínlẹ̀ náà túbọ̀ gbèrú sí i.
Adelé Kọmíṣánnà fún ètò ọ̀gbìn nípínlè Èkó, Arábìnrin Abísọ́lá Olúsànyà ló sọ̀rọ̀ yìí di mímọ̀ lópin ọ̀sẹ̀ tó kọjá yìí, ó sọ pé ìgbésẹ̀ náà yóò mú kí iṣẹ́ rọrùn fún àwọn àgbẹ̀ lásìkò ìkórè ọdún yìí.
Ó ní, àgbàdo ló ń kó ipa tó pọ̀ jù nínú ouńjẹ àwọn nǹkan ọ̀sìn, èyí ló mú kí ìjọba gbà á lérò láti rán àwọn àgbẹ̀ lọ́wọ́ kí owó tí wọ́n máa ra àwọn ouńjẹ ọ̀sìn wọn ba à le dínkù, kó máa ba à ni wọ́n lára.
Ó ní, bí ìjọba kò bá gbé ìgbésẹ̀ náà, a jẹ́ pé iye owó táwọn àgbẹ̀ ọlọ́sìn máa ta nǹkan ọ̀sìn wọn sọ́jà máa gbé owó lórí, nítorí ouńjẹ tí àwọn nǹkan ọ̀sìn náà ń jẹ ti wọ́n lọ́jà.
Èyí ló mú kí wọ́n gbé ìgbésẹ̀ náà.
Lára àwọn ibùdó oko tí wọ́n fún láwọn ouńjẹ nǹkan ọ̀sìn náà ní Ìkòròdú Farm Settlement, tó wà ní Odógúnyán; Àjàrà Farm Settlement, tó wà ní Badagry; Aràga Farm Settlement, tó wà ní Ẹ̀pẹ́; Ìmọ̀ta Farm Settlement, tó wà ní Ìkòròdú; Àgbọ́wá GFS/NDE Estate, tó wà ní Ẹ̀pẹ́; Ìgbóyè Farm Settlement, tó wà ní Ẹ̀pẹ́; Poultry Estates tó wà ní Ẹ̀ríkòròdó, Ìkòròdú àti Àyédòtó tó wà ní Ọjọ́.
Àwọn yòókù ni ilé àwọn ẹlẹ́dẹ̀, ìyẹn Piggery Estates tó wà ní Gbẹ́rígbẹ́, Ìkòròdú àti Òkè-Àró; Arable Crop Estate, tó ẁa ní Àgbọ́wá, Ẹ̀pẹ́; àti bẹ́ẹ̀ bẹ́ẹ̀ lọ.
Ìjọba fẹ́ẹ́ dí gbogbo kòtò tó wà lójúnà ìpínlẹ̀ Èkó
Ìjọba ìpínlẹ̀ Èkó ti ṣetán àti ṣàtúnṣe àwọn ojú ọ̀nà tó tó òjìlénígba-ó-lé-mẹ́wàá kìlómítà(250km)káàkiri ìpínlẹ̀ náà nínú ọdún 2021, àti pé púpọ̀ nínú àwọn ojú ọ̀nà tó nílò àtúnṣe lọ́dún tó kọjá ni àjọ tó ń ṣàtúnṣe ojú ọ̀nà ti tún ṣe.
Ọ̀gá àgbà àjọ tó ń ṣàtúnṣe ojú ọ̀nà nípínlẹ̀ náà, èyí tí a mọ̀ sí Lagos State Public Works Corporation, Onímọ̀-Ẹ̀rọ Olúfẹ́mi Dáramọ́lá ló sọ̀rọ̀ yìí nígbà tó ń bá àwọn òṣìṣẹ́ rẹ̀ sọ̀rọ̀ láàrọ̀ ọjọ́ Mọ́ńdè tí í ṣe ọjọ́ kínní iṣẹ́ nínú ọdún tuntun.
Dáramọ́lá ní, Gómìnà Babájídé Sanwó-Olú ti pa á láṣẹ fún àjọ náà láti ṣiṣẹ́ lórí àwọn ojú ọ̀nà tó nílò àtúnṣẹ káàkiri ìpínlẹ̀ náà, àti pé iye àwọn ojú ọ̀nà náà fẹ́ẹ́ tó òjìlénígba-ó-lé-mẹ́wàá kìlómítà(250km).
Ìdí èyí ló fí rọ gbogbo àwọn òṣìṣẹ́ àjọ náà láti túbọ̀ jí gìrì síṣẹ́, kí wọ́n má sì ṣọ̀lẹ nínú ọdún tuntun náà.
Ó ní, ìfarajì àwọn òṣìṣẹ́ náà ló fa àṣeyọrí ọdún tó kọjá, nítorí àwọn ojúnà bíi àádọ́rún kìlómítà(90km)ni àjọ náà ṣe, ṣùgbọ́n ó gbọ́dọ̀ ju bẹ́ẹ̀ lọ lọ́dún yìí.
Nípa ti àrun Kòrónà tó ṣì ń jà lọ́wọ́, ó rọ gbogbo àwọn òṣìṣẹ ́àjọ náà láti tẹ̀lé àwọn àlàálẹ̀ ìjọba àti t̀awọn elétò ìlera, pàápàá kí wọ́n máa lo ìbòmú bẹ́ẹ̀ ni kí wọ́n sì máa yẹra fáwọn èèyàn níbi tí èrò bá pọ̀ sí.
Ó ní, àwọn aláàbò kò ní gba ẹnikẹ́ni láàyè àti wọlé sínú ọgbà iléeṣẹ́ náà láì bomú.
Òótọ́ làrùn Kòrónà fa ètò ẹ̀kọ́ sẹ́yìn lọ́dún yìí
Olùṣọ́ Àgùntàn Adékúnlé Chris Ayọ̀ríndé ni olùdásíĺẹ̀ iléèwé Aládáni Excellent Achievers College Of Arts & Sciences tó wà ní Àdúgbò Àpáta.
Wọ́n ti bá akọ̀ròyìn wa sọ̀rọ̀ nípa bí àrùn Kòrónà ṣe fa ètò ẹ̀kọ́ sẹ́yìn káàkiri àgbáyé.
Àṣejèrè: Kín ni akóbá tí àrùn Kòrónà kó bá ètò ẹ̀kọ́ ní orílẹ̀–èdè yìí àti lágbàáyé?
Ayọ̀rìndé: Àkóbá tí ó ṣe pọ̀ púpọ̀, a ò lè sọ ọ́ tán, kì í ṣe ní orílẹ̀-èdè yìí nìkan bí kò ṣe ní gbogbo àgbáyé ni.
Kí á wo ti ìpínlẹ̀ Ọ̀yọ́, a ó rí i pé gbogbo ilé ìwé tí ó jẹ́ tìjọba àti aládáni ni ó ní àkókò tí wọ́n ní láti fi kó akẹ́kọ̀ọ́ ní ilé ìwé lẹ́yìn àrùn láabi yìí látàrí pé wọ́n pín àwọn akẹ́kọ̀ọ́ yìí sí ìpele méjì.
Èyí túmọ̀ sí pé àwọn kan yóò wá ní àárọ̀, àwọn mìíràn yóò wá ní ọ̀sán, tó sì fa igi dínà ìṣedéédé ètò ẹ̀kọ́ àwọn ọmọ yìí.
Bákan náà ló tún fa ọ̀pọ̀ ìdíwọ́ fún àwọn ọmọ tó ṣe àṣekágbá ní ilé ìwé gíga, ìdánwò tó ti yẹ kí wọ́n ṣe látẹ̀yìnwá ni wọ́n ṣe nínú oṣù kọkànlá yìí.
Ètò ẹk̀ọ́ ní Polí àti Yunifásítì wa náà tún jó àjórẹ̀yìn.
Àṣejèrè: Kín ni ẹ lè sọ nípa ètò ìṣèjọba Gómìnà Ṣèyí Mákindé nípa ètò ẹ̀kọ́?
Ayọ̀rìndé: Ìjọba Gómìnà Ṣèyí Mákindé gbìyànjú, wọ́n ṣe akitiyan láti jẹ́ kí ètò ẹ̀kọ́ nípínlẹ̀ Ọ̀yọ́ ní ìtumọ̀ ju àtẹ̀yìnwá lọ, wọ́n san owó oṣù àwọn olùkọ́ déédé èyí jẹ́ kí àwọn olùkọ́ mọ iṣẹ́ wọn níṣẹ́ ju àtẹ̀yìnwá lọ.
Ìgbésẹ̀ tí gómìnà gbé ló fún ọ̀pọ̀ ọmọ ní oore ọ̀fẹ́ láti máa lọ sí ilé ìwé nípínlẹ̀ Ọ̀yọ́, tí ọkàn àwọn òbí náà sì balẹ̀ pé ọ̀fẹ́ ni ètò ẹ̀kọ́ jẹ́, èyí tí kò wáyé ní àkókò gómìnà àná.
Wọ́n pèsè ìwé àti gbogbo ohun tí àwọn akẹ́kọ̀ọ́ máa lò ní iyàrá ìkàwé.
Iṣẹ́ gidigidi ni gómìnà yìí ṣe.
Àṣejèrè: Pínpín tíjọba pín àwọn àkókò sí méjì láti wá kọ́ ẹ̀kọ́ pẹ̀lú wákàtí kékeré tí wọ́n fún àwọn olùkó láti fi kó wọn, ṣé èyí kò ní fa wàhálà fún olùkọ́ àti akẹ́kọ̀ọ́ nígbẹ̀yìn?
Ayọ̀rìndé: Ó di dandan kí ó yọ sílẹ̀ nígbẹ̀yìn, nítorí ẹ̀kọ́ tí ó yẹ kí wọ́n fi wákàtí mẹ́jọ kọ́ tí wọ́n wá dín kù sí wákàtí mẹ́ta tàbí mẹ́rin, èyí kò ní fún olùkọ́ ní àyè láti parí gbogbo ohun tí́ ó yẹ kí ó yànnàná fún ọmọ, àwọn akẹ́kọ̀ọ́ náà kò ní farabalẹ̀ láti ní ìmọ̀ kún ìmọ̀ gẹ́gẹ́ bí ó ṣe yẹ kí wọ́n rí gbà láti ẹnu olùkọ́ wọn, èyí kò ní jẹ́ kí akẹ́kọ̀ọ ́mọ ohun tí ó yẹ kí wọ́n mọ̀ dáradára.
Àṣejèrè: Ọgbọ́n wo wá ni àwọn Olùkọ́ t́un le lò láti máá jẹ́ kí àwọn ọmọ yìí pàdánù púpọ̀ lẹ́nu ẹ̀kọ́ wọn?
Ayọ̀rìndé: Ẹ ṣé é púpọ̀, tí a bá ní kí a wò ó dáadáa, ọgbọ́n kan ṣoṣo tí wọ́n tún le lò ni kí á fi ìmọ̀ ètò ìmọ̀ ẹ̀rọ kún ètò ẹ̀kọ́, (Technology) ohun tí a bá ní àkókò láti ṣe ní ilé ìwé pẹ̀lú àkókò péréte t́í wọ́n fún wa, kí wọ́n lọọ ṣe lórí ẹ̀rọ ayélujára kí wọ́n lè ní ìmọ̀ kún ìmọ̀ tí wọ́n bá dé ilé.
Àṣejèrè: Ọ̀nà wo làwọn òbí náà le gbà láti má jẹ̀ kí ìṣòro àwọn ọmọ yìí tún pọ̀ si i?
Ayòrìndé: Kí àwọn òbí rí i dájú pé àwọn ọmọ wọn ka ìwé lóòrèkóòrè tí wọ́n bá dé ilé, èyí yóò tún jẹ́ ìrànlọ́wọ́ fún àwọn olùkọ́ ní ilé ìwé tí yóò sì tún jẹ́ ìrànlọ́wọ́ fún ìlọsíwájú àwọn ọmọ yìí lọ́jọ́ ọ̀la wọn.
Àṣejèrè: Ẹ̀yin ilé ìwé aládàáni, ǹjẹ́ ẹ rí ìrànlọ́wọ́ kan gbà lọ́wọ́ Gómìnà ìpínlè Ọ̀yọ́?
Ayọ̀rìndé: Lótítọ́ Gómìnà Ṣèyí Mákindé gbìyànjú ní àye tiwọn ṣùgbọ́n a rò pé; ó yẹ kí Gómìnà bá wa mójútó bí ọ̀pọ̀lọpọ̀ ilé ìwé aládáni tí kò tí ì gba ìwé moyege láti gba láì sí ìnira Kankan (Certificate Of Registration), ìlànà tí a fi ń gba ìwé yìí lágbára púpọ̀, kí wọ́n ràn wá lọ́wọ́, bákan náà kí wọ́n tumn ṣètò láti máa fún wa ní ẹ̀kọ́ lóòrèkóòrè nítorí ìdàgbàsókè ẹ̀kọ́ nìpínlẹ̀ Ọ̀yọ́ ni ìdùnnú wa.
Ìjọba fòfin de àwọn iléègbafẹ́ tóó tún ṣílẹ̀kún l’́Ékòó
Àwọn iléègbafẹ́, pàápàá ilé ọtí, àti iĺe ijó tó wà ní agbègbè Ìsàlẹ̀ Èkó, Sùúrùlérè, àti Abúlé Ẹ̀gbá tí wọn lòdì sófin ìlànà ìjọba lórí àrùn Kòrónà lópin ọ̀sẹ̀ tó kọjá yìí nìjọba ìpínlẹ̀ Èkó ti fòfin dè báyìí, àwọn agbófinró ìjọba sì ti tilẹ̀kùn wọn pa.
Ọ̀gá àgbà àjọ tó ń ṣàkóso ètò ààbò nípínlẹ̀ náà, Ọ̀gbẹ́ni Láńre Mọ́jọlá ló sọ̀rọ̀ yìí fún Àṣejèrè nígbà tó ṣáájú àwọn agbófinró lọ sí agbègbè táwọn oníléègbafẹ́ náà ti tako ìlànà àti òfin tí Gómìnà Babájídé Sanwó-Olú là kalẹ̀, láti dẹ́kun àrùn Kòrónà tó ṣì ń jà ràìn-ràìn káàkiri àgbáyé.
Mọ́jọlá ní; ìpínlẹ̀ Èkó kò ní í fàyè gba ẹnikẹ́ni tàbí iléègbafẹ́ kankan láyè áti tàpá sí òfin tó dè wọ́n lásìkò yìí, pàápàá àwọn ilé ìjo, ilé ọtí, ilé ìwòran àti bẹ́ẹ̀ bẹ́ẹ̀ lọ.
Ó ní, gbogbo ibi tí àǹfààní wà fún àwọn èèyàn láti kórajọ nìjọba ṣì fòfin dè lọ́wọ́ yìí.
Ó ńi, ọ̀pọ̀ ibi tí gómìnà fòfin dè láti ṣílẹ̀kùn wọn fáwọn aráàlú ni ìwádìí fihàn pé wọ́n tako òfin náà, ohun tó gbé àjọ òuń lọ síbẹ̀ nìyẹn.
Bákan náà ló tún mẹ́nubà á pé àjọ òun ti bẹ̀rẹ̀ sí í fún àwọn èèyàn níwèé àṣẹ lásẹ́ǹsì tí wọ́n gbọ́dọ̀ gbà lọ́wọ́ ìjọba kí wọ́n tóó le ṣílẹ̀kùn iléègbafẹ́ wọn.
Ó ní, gbogbo àwọn ibi ìgbafẹ́ tíjọba ti yẹ̀wò fún lílò, tí wọ́n sì bá ìlànà mu, ni wọ́n ti gbàwé àṣẹ ìjọba.
Ó ní káwọn tí kò tí ì ṣe bẹ́ẹ̀ tètè kàn síléeṣẹ́ àwọn kí wọ́n ba à le gba ìwé àṣẹ ìjọba.
Ọ̀fẹ́ ló bádé!.
Kìí ṣe gbogbo olóṣèlú lóle – Moshood Salvador
Àgbà òṣèlú nínú ẹgbẹ́ òṣèlú APC nípínlẹ̀ Èkó ni Ọnarébù Moshood Adégòkè Salvador, ó ti fìgbà kan jẹ́ Ọnarébù nílé ìgbìmọ̀ aṣojú-ṣòfin l’Ábújá, bẹ́ẹ̀ òun sì ni olùdásílẹ̀ iléeṣẹ́ àgbẹ̀, Salvador Farms.
Láìpẹ́ yìí ló gba ÀṢEJÈRÈ lálejò, níbi tó ti bá wa sọ nípa bí nǹkan ṣe ń lọ sí lágbo òṣèlú àti ìdí tó fi dá iṣẹ́ àgbẹ̀ sílẹ̀.
Ohun tó bá wa OYÈṢÌKẸ́MI ÀDÌSÁ sọ nìyí.
Ẹ̀kọ́ táa rí kọ́ nínú ìbò tó wáyé nípínlẹ̀ Èdó
Ìbò tó wáyé nípínlẹ̀ Edó lọ́sẹ̀ méjì sẹ́yìn ti jẹ́ ká mọ ̀nínú ọ̀rọ̀ tí Àar̀ẹ Bùhárí sọ, ó mú káwọn èèyàn dìbò, tó sì hàn gbangba pé ìfẹ́ inú àwọn èèyàn ni wọ́n dìbò fún.
Ó sì jẹ́ ká tún mọ̀ pé a tún lè ṣe jù bí a ti ń ṣe tẹ́lẹ̀ lọ.
A ò rí i pé kò sí ẹ̀rí pé wàhálà bẹ́ sílẹ̀ lákòókò ìbò náà, tí gbogbo ẹ̀ sì lọ bó ṣe yẹ kó lọ.
Lóòótọ́ mi ò báwọn lọ sí Edó, bẹ́ẹ̀ ni mi ò kì í ṣe òṣìṣé àjọ elétò ìdìbò, mi ò fi Èkó tí mo wà sílẹ̀ rárá.
Ṣùgbọ́n gbogbo ìròyìn táa gbọ́ ni pé ìbò náà lọ ní mẹ̀lọmẹ̀lọ.
Ohun tí mo tún rí ni pé ìbò náà kì í ṣe pé ìṣípò agbára, tàbí gbígba òṣèlú, nǹkan tí mo kàn rò ni pé  àwọn èèyàn kò fẹ́ràn ẹni tí APC fà kalẹ̀ ni wọ́n ṣe dìbò fẹ́ni tọ́kàn wọn ń fẹ́.
Èyí yóò jẹ́ kí APC ṣiṣẹ́ lórí àwọn àṣìṣe wọn.
Ìgbésẹ̀ tó yẹ kí APC gbé nípínlẹ̀ Òǹdó fún ìbò tó ń bọ̀
Ẹni tó jìn sí kòtò, ó kọ́ ará yòókù lọ́gbọ́n, ohun tó ṣẹlẹ̀ ní Edó gbọ́dọ̀ jẹ́ àríkọ́gbọ́n fáwọn àgbààgbà ẹgbẹ́ òṣèlú APC, kí wọ́n le tún ilé wọn ṣe.
Bí wọ́n bá ṣe é dáadáa wọn yóò ba, bí wọn kò sì ṣe dáadáa bákan náà wọn yóò ba pẹ̀lú.
Èèyàn kì í gbin àlùbọ́sà kó ká ẹ̀fọ́, ohun téèyàn bá gbìn ni yóò ká.
Bí ẹgbẹ́ òṣèlú APC bá fẹ́ẹ́ wọlé l’Óǹdó nínú ìbò tó ń bọ̀ nínú oṣù kẹwàá yìí, wọ́n gbọ́dọ̀ mú àwọn èèyàn ní pàtàkì, kí wọ́n ṣe nǹkan táwọn èèyàn ń fẹ́, kó tó di pé wọ́n gba ìbò lọ́wọ́ wọn.
Fún ẹni tó wà lórí ipò, ó gbọ́dọ̀ jẹ́ káwọn aráàlú mọ àwọn nǹkan tó ti ṣe lákòókò ìjọba àkọ́kọ́ ẹ̀ fún wọn.
Ó ṣeé ṣe fẹ́ni tí kò sí lórí ipò kó ṣèlérí pé tóun bá dórí ipò òun yóò ṣe báyìí àmọ́ fẹ́ni tó ti wà níbẹ̀, wọ́n á fẹ́ẹ́ bèèrè nǹkan tó ṣèlèrí tó múṣẹ tẹ́lẹ̀.
Nítorí ẹ̀ ló ṣe ṣeé ṣe fẹ́ni tó wà lórí ipò kó lo aẁọn nǹkan tó ti ṣe fáráàlú láti fi gba ìbò lọ́wọ́ wọn lẹ́ẹ̀kejì.
Yorùbá sọ pé omi tó bá mọ níwọn là ń rẹ́lá sí, kò ṣeé ṣe láti sọ pé àwọn fẹ́ẹ́ yí ìbò.
Ó gbọ́dọ̀ máa gba ìmọ̀ràn àwọn èèyàn, bí ìmọ̀ràn wọn kò bá tiẹ̀ nítumọ̀, ìwọ gẹ́gẹ́ bí aṣaájú, o lè lo òfin láti ṣàtúnṣe, nípa ìmọ̀ tó ní tí kò níí dá wàhálà sílẹ̀.
Kò yẹ kí aṣáájú sọ pé nítorí ipò tóun wà kó wá lò ó lé wọn lórí, kò yẹ kó rí bẹ́è.
Gbogbo nǹkan tí Yorùbá ní ló ní láti lò láti fi fa ojú wọn mọ́ra.
Ọ̀rọ̀ tí Aṣíwájú Bọ́lá Ahmed sọ lórí ìbò Èdó kọ́ ló mú ìjákulẹ̀ wá
Àwọn tó sọ pé ohun tí olórí APC, Bọ́lá Ahmed sọ ló mú ìjákulẹ̀ báwọn nínú ìbò tó wáyé ní Edó, kò rí i sọ rárá, ẹ ẹ bá mi bèèrè lọ́wọ́ wọn pé táwọn bá jẹ́ olórí ẹgbẹ́ kín ni nǹkan tí wọ́n fẹ́ẹ́ sọ.
Ṣé wọ́n fẹ́ẹ́ sọ̀rọ̀ tako ẹgbẹ́ wọn ni tàbí kín ni ohun tí wọ́n fẹ́ẹ́ sọ, kí ẹgbẹ́ náà má dáa, kó ma ́rà, kó má ṣèdin, ẹ má fẹnu fẹ́ lọ́fíńdà si ni, ẹ má fẹnu tún un ṣe ni, ìwọ̀nba ohun tíyẹn ṣe nìyẹn.
Ọmọ ẹni kò ní ṣèdí bẹ̀bẹ̀rẹ̀, ká wá fìlẹ̀kẹ̀ sídìí ọmọ ẹlòmí ìn.
Ọmọ ẹgbẹ́ kan kò le ṣèdí bẹ̀bẹ̀r̀ẹ, kí wọ́n wá sọ pé kó lọ só sí tẹlòmí ìn.
Ohun tó ṣẹlẹ̀ ní apá ibẹ̀ nìyẹn.
Àwọn tó sọ pé nǹkan tó sọ kù díẹ̀ káàtó, níbo làwọn wà tí wọn kò le ṣàtúnṣe.
Lórí pé APC ṣiṣẹ́ tako ara wọn
Àpẹẹrẹ nìyẹn pé kí wọ́n má máa rò ṕe ẹrù ni ọmọ ẹgbẹ́.
Kí wọ́n má le rò pé ẹrù làwọn èèyàn tàbí agbára kan wà lọ́wọ́ àwọn ju àwọn tó gbé wọn síbẹ̀ lọ, èèyàn ló gbé wọn síbẹ̀.
À ní mò ń sọ, mo tún ń tún un sọ pé kò si olórí orílè-èdè, gómìnà tàbí àwọn olóṣèlú tó lé sọ pé mo dé iwájú òun gba owó rí.
Mi ò wáṣẹ́ de iwájú wọn rí, mi ò wá ipò dé iwájú wọn rí, àwọn ọmọ ẹgbẹ́ tó ń tẹ̀lé mi táa ń pè ní Conscience Forum, àwọn làwa ń jà fún pé kí wọ́n fún níṣẹ́.
Ebi ò pa mí, ìyà ò jẹ mí, kí wá ni nǹkan tí mò ń bá ká?
Èrò ọkàn àwọn èèyàn ni pé gbogbo olóṣèlú ni olè
Ẹ ṣé é, mo dúpẹ́, gbogbo èrò ọkàn àwọn èèyàn ni pé gbogbo àwọn tó bá ti dépò òṣèlú ni olè, ṣùgbọ́n mo lè fi gbogbo ẹnu sọ́ pé tèmí yàtọ̀, mo fẹ́ẹ́ kí ẹ lọ bèèrè káàkiri, kódà lákòókò tí mo jẹ Ọnarébù nílé ìgbìmọ̀ aṣojú-ṣòfin, àkọsílẹ̀ mi wà níbẹ̀, mi ò gba owó tó yẹ kí n lò fún nǹkan kí n wá dà á sí àpò mi, kò ṣẹlẹ̀ rí.
Òhun gan an ló fún mi ní àǹfààní láti sọ̀rọ̀ níbi gbogbo tí mo bá dé.
Látìgbà tí mo sì ti fipò ọnarébù yìí sílẹ̀, mi ò tún tí ì gba ipò òṣèlú kan títí di àkókò yìí.
Mo jẹ́ alága fún ẹgbẹ́ òṣèlú, tó jẹ́ pé mo tún náwó mi fún wọn ni.
Kò sí wàhálà láàárín èmi àti Aṣíwájú Bọ́lá Tinúbú
Kò sí nǹkan tó ń jẹ́ pé wàhálà wà láàrin èmi àti Aṣíwájú, kò sí awuyewuye rárá, èmi kò ráàyè nítorí mo ti jókòó sídìí iṣẹ́ àgbẹ̀, àwọn náà kò sì tún ráàyè, wọ́n ṣiṣẹ́ òṣèlú wọn lọ.
Ohun tó fa wàhálà nìyẹn.
Aṣíwájú kọjúmọ́ òṣèlú, èmi náà yára kọjúmọ́ iṣẹ́ àgbẹ̀.
Nítorí ìṣẹ̀lẹ̀ tó kọjá yìí béèyàn kò bá sọ́ra yóò sọ ọ́ di aláìsàn.
Nǹkan tó le mú kí ara mi jáfáfá, tí yóò tún ṣiṣẹ́ fún ìlú, ló mú mi gba oko lọ, ẹ jẹ́ kí oníkálukú máa ṣiṣẹ́ lọ, bó bá ṣe yẹ.
Lórí wàhálà òṣèlú láààrin Fáyẹmí àtàwọn èèyàn l’É́kìtì
Bí wọ́n bá le báwọn sọ̀rọ̀, ṣèbí a ti báwọn sọ ọ́ ̣tipẹ́, Bílbélì náà sọ pé ìgbéraga ló ń ṣíwájú ìparun.
Bí wọ́n bá ti fi olórí fún olórí, kí wọ́n fọwọ́ síbi tọ́wọ́ ń gbé, nǹkan tó ńṣẹlẹ̀ yìí náà ni yóò máa ṣẹlẹ̀.́
Ká ní wọ́n ní olórí níbẹ̀ ni, wọn yóò ti pè wọ́n báwọn sọ̀rọ̀, kò le tó gbogbo nǹkan tí wọ́n sọ pé wọ́n ń fà yẹn.
Gbogbo àwọn nǹkan tí mo ń ṣe lẹ́gbẹ́ PDP, nígbà tí mo fi jẹ alága wọn, ṣùgbọ́n nígbà tí mo rí i pé wọ́n ti ń pààyàn lákòókò tí mo ń ṣèpàdé káàkiri ló mú fòpin sí i.
Kín ni mo fẹ́ẹ́ fipò ṣe, mo yá fẹgbẹ́ wọn sílẹ̀ fún wọn.
Èmi ń náwó mi sí i ni, kì í ṣe pé wọ́n fún mi lówó níbẹ̀.
Mo fẹ́ kémi máa nawó kí ilé ayé mẹ̀kúnnù dára, kí wọ́n máa rílé gbé, ju kó wá mú ẹ̀mí lọ.
Àwọn olè àti olójú kòkòrò ni kò fẹ́ kí Yorùbá di òmìnira
Ẹ ẹ má jẹ́ ká tan ara wa, lára ìyànjú ìṣòro àwa Yorùbá gan-an nìyẹn.
Pàtàkì àṣà lèdè, ìdí nìyí tí mo fi rò pé nǹkan tí wọ́n ń jà fún èrò dáadàa ni.
Yorùbá wà káàkiri, kì í ṣe ní Nàíjírìà nìkan.
Ẹ̀yin ẹ jẹ́ kó di nǹkan tó ṣeé ṣe tán, tí Ọlọ́run fọwọ́ si, ẹ ó máa ri báwọn èèyàn yóò ṣe máa padà wá sílé.
́Ṣé ẹ ri lórí àwọn tí kò fọwọ́ si, gbogbo wa kò le sùn ká kọrí síbì kan náà.
, ẹni tí kò bá pe tó ti mọ̀ pé òun kò níi ́rí jẹ níbẹ̀, ẹni tó ń wá láti jẹ nínú mọ̀dàrú, wọn kò le fọwọ́ si, ẹni tó bá rí nǹkan tó ń lọ lọ́wọ́, tó ń rówó jí, kò le fọwọ́ si.
Wọ́n fi èdè kó wa lẹ́rú, àwá fi èdè ti wa, a a sọ́nù.
Inú mi máa ń bàjẹ́ ni.
Ẹ jọ̀wọ́, ẹ bá wa pariwo táa bá rí ọmọ Yorùbá tó ń wọṣọ Chinnese, èpè ni kí wọ́n máa gbé wọn ṣẹ́.
Ṣé ẹ mọ̀ pé àwọn èdè táà mọ ìtumọ̀ ẹ̀ làwọn China yìí máa ń kọ sínú ìwe àdéhùn wa, ohun tó jẹ́ ká kó sí wọn lọ́wọ́ nìyẹn.
Ẹni t‘Ọ́lọ́run bá gbà fún ni yóò wọlé l’Ékòó ní 2023
Ṣé bí gbogbo ọmọ ni Jagun lójú ìyá ẹ̀, kò sẹ́gbẹ́ kan tó máa sọ pé nǹkan tó dára kò wu òun, ẹ jẹ́ kí PDP lọọ ṣiṣẹ́, ẹni tí Ọlọ́run bá gbà fún ni.
Iléeṣẹ́ Facebook máa bẹ̀rẹ̀ iṣẹ́ l’Ékòó lọ́dún tó ń bọ̀
Gbogbo ètò ló ti tò báyìí fún iléeṣẹ́ abánidọ́rẹ̀ẹ́ orí ẹ̀rọ ayélujára táwọn èèyàn tún mọ̀ sí Facebook láti ṣí ọ́fíìsì tuntun sí orílẹ̀-èdè Nàíjíríà, ìlú Èkó la gbọ́ pé ọ́fíìsì ọ̀hún máa wà.
Lọ́jọ́ Fraide tó kọjá yìí tí Igbákejì Ààrẹ ilẹ̀ wa, Ọ̀jọ̀gbọ́n Yẹmí Ọ̀ṣínbàjò gbàlejò Igbákejì Ààrẹ iléeṣẹ́ Facebook, Sir Nick Clegg, ni ọ̀rọ̀ náà jáde síta.
Bó tiẹ̀ jẹ́ pé òṣìṣẹ́ iléeṣẹ́ ààrẹ kan, tórúkọ rẹ̀ ń jẹ́ Tolú Ògúnlésì ti kọ ọ̀rọ̀ náà síta.
Ohun tí Àṣejèrè gbọ́ ni pé kó tóó di òpin ọdún tó ń bọ̀, iléeṣẹ́ ọ̀hún yóò ti bẹ̀rẹ̀ sí í ṣiṣẹ́, ọ́fíìsì náà ni yóò sì jẹ́ èkejì nínú àwọn iléeṣẹ́ tí Facebook ní, nílẹ̀ Áfíríkà.
Orílẹ̀-èdè South Afrika ni wọ́n níléeṣẹ́ àkọ́kọ́ nílẹ̀ Áfíríkà sí, ìlú Èkó ló sì máa gbàlejò ẹlẹ́ẹ̀kejì yìí.
Lọ́dún 2019, àwọn ọmọ orílẹ̀-èdè yìí tíye wọ́n jẹ́ mílíọ̀nù mẹ́tàlélọ́gbọ̀n ló ń lo Facebook, ìyẹn ni pe àwọn ọmọ Nàíjíríà ló ń lo ẹ̀rọ Facebook jù nílẹ̀ Áfíríkà, ṣùgbọ́n kó tóó di àkókò náà, wọn kò ní iléeṣẹ́ kankan níbí, kó tóó di pé wọ́n kéde ìdásílẹ̀ iṣẹ́ náà.
Ọ̀ṣínbàjò ní, inú òun dùn pé ìrìnàjò tí òun àtàwọn mínísítà kan rìn wá sílẹ̀ Amẹ́ríkà lọ́dún 2018, láti ṣàbẹ̀wò sí agbègbè Silicon Valley ló ti so èso rere.
Sir Nick Clegg sọ nínú ìpàdé náà pé iléeṣẹ́ ọ̀hun tó máa bẹ̀rẹ̀ lọ́dún 2021 yóò túbọ̀ mú kí ọrọ̀ ajé Nàìjíríà gbèrú sí i, àti pé iléeṣẹ́ ọ̀hun yóò láǹfààní àti gbàlejò àwọn onímọ̀-ẹ̀rọ tó dángájíá tó ń ṣiṣẹ́ fún Facebook, káàkiri àgbáyé, irú èyí tí kò tí ì sí níbì kankan.
Aya Sanwó-Olú, MC Olúọmọ kìlọ̀ fáwọn tó ń fìyà jẹ obìnrin l’Ékòó
Aya gómìnà ìpínlẹ̀ Èkó, Dókítà Ìbíjọkẹ́ Sanwó-Olú ti sọ ọ́ di mímọ̀ pé ìjọba ìpínlẹ̀ Èkó pẹ̀lú ìrànlọ́wọ́ àwọn agbófinró kò ní fojúure wo ẹnikẹ́ni tó bá fìyà jẹ àwọn obìnrin tàbí tó ṣe wọ́n níṣekúṣe nípínlẹ̀ náà.
Ìbíjọké Sanwó-Olú sọ̀rọ̀ yìí lásìkò tó ń bá àwọn oníròyìn sọ̀rọ̀ lọ́jọ́ Ìṣẹ́gun, Tusde ní ọ́fíìsì rẹ̀ l’Ékòó.
Ó sọ̀rọ̀ yìí lásìkò tó ń ṣíde ètò ìpolongo láti sààmì ọ̀sẹ̀ ìfìyàjẹ àwọn obìnrin níìpínlẹ̀ náà.
Alága àwọn ẹgbẹ́ onímọ́tò nípínlẹ̀ Èkó náà, Àlàájì Músílíù Akínsànyà, ìyẹn MC Olú-ọmọ náà wà nínú àwọn tó wá síbi ìpàdè náà láti kìlọ̀ fún gbogbo àwọn èèyàn tó nífẹ̀ẹ́ àti máa fìyad jẹ àwọn obìnrin lọ́nà àìtọ́, gbogbo wọn ni wọ́n sì fohùn ṣọ̀kan pé àwọn kò ní í foojúre wò wọmn.
Ó ní, ẹnikẹ́ni tọ́wọm òfin bá tẹ̀ tó ń fìyà jẹ obìnrin nípínlẹ̀ náà nìjọba yóò fìyà tó tọ́ jẹ lọ́nà òfin.
Kí èdè wa má baà parun, gbogbo ọmọ Yorùbá nílé lóko ló níṣẹ́ láti ṣe – Dókítà Ọládélé Olúsànyà
Gbajúgbajà òǹkọ̀wé, agbáṣàga, agbédè-lárugẹ ni Dókítà Ọládélé Olúsànyà.
Oníṣègùn òyìnbó ni, ìlú Dallas ní Texas l’Ámẹ́ríkà tó fi ṣebùgbé náà ló ti ń ṣiṣẹ́ ìṣègùn òyìnbó rẹ̀.
Ó ti kọ oríṣìí ìwé nípa ìtàn Yorùbá.
Láìpẹ́ yìí ló bá Àṣejèrè sọ̀rọ̀ nípa iṣẹ́ rẹ̀ àti bó ṣe ń kó iṣẹ́ ìṣègùn òyìnbó pọ̀ mọ́ ìmọ̀ àṣà àti iṣé Yorùbá.
Ohun tí wọ́n bá SAM AKÍNRÓLÉ sọ láti ilẹ̀ Amẹ́ríkà rèé.
Àṣejèrè: Ẹ jẹ́ ká mọ̀ nípa iṣẹ́ yín àti ohun tó sún oníṣègùn òyìnbó dé ìdí àṣà àti iṣé?
Dókítà Ọládélé: Oríṣìí ìwé la ti kọ, a kòwé nípa ìtàn àti àṣà Yorùbá, oríṣìí mẹ́ta, a kọ nípa àròsọ ìṣẹ̀dálẹ̀ Yorùbá látọ̀dọ̀ Odùduwà, bẹ́ẹ̀ la tún kọ́ ni pé bí Ìlọrin ṣe ṣubú lásìkò Àfọ̀njá.
A tún ṣe ọ̀kan náà tó sọ̀rọ̀ nípa àrọ̀so ìṣẹ̀dálẹ̀ àwọn ọmọ Yorùbá láti àsìkò Odùduwà títí tó fi kan ìṣubú Ìlọrin lásìkò Àfọ̀njá, àti bí wọ́n ṣe lé àwọn èèyàn wa kúrò láwọn agbègbè tí wọ́n wà, lásìkò ìṣubú ìjọba Ọ̀yọ́ lọ́dún 1836.
Ìwé kejì tó sọ nípa àwọn ìṣẹ̀lẹ̀ tó wáyé ní nǹkan bíi igba ọdún ó lé sẹ́yìn, lásìkò àwọn jagunjagun bíi Olúyọ̀lé, Ògúnmọ́lá, Kúrunmí, àti Ògèdèǹgbé, àwọn nǹkan tó wà nínú ìwe náá nìyẹn.
Lára àwọn nǹkan tíwè yìí tún sọ nípa rẹ̀ ni bí Èkó ṣe di agbègbè ilẹ̀ gẹ̀ẹ́sì lọ́dún 1861.
Bákan náà la tún ṣèwé kan nípa ìtan Herbert Macaulay, Candido Da Rocha, Ọ̀mọ̀wé Àbúbákàrà Ọlọ́runnímbẹ, tó jẹ́ alákòóso àkọ́kọ́ fún Èkó, Ọbáfẹ́mi Awólọ́wọ̀, Táí Ṣólàrín, Israel Ransome Kútì, àtàwọn tó ṣe lààmìlaaka nínú iṣẹ́ amúlúdùn bíi Bobby Benson, Roy Chicago, Fẹlá àti Susanne Wenger tí gbogbo èèyàn mọ̀ sí Àdùnní Olórìṣà.
Látìgbà tí mo ti wà ní kékeré ni mo ti nífẹ̀ẹ́ sí àṣà, ìṣe àti lítíréṣọ́ pẹ̀lú àwọn nǹkan tó rọ̀ ḿọ ìtàn Yorùbá.
Bákan náà ni Ọlọ́run tún fún mi ní ẹ̀bùn àti ya àwòrán pẹ̀lú owó, bẹ́ẹ̀ ni mo tún le kọ dáadáa.
Ìyá àgbà mi ló túbọ̀ jẹ́ kí n nífẹ̀ẹ́ sí àwọn ìtàn aẁọn bàbá ńlá wa nílẹ̀ Yorùbá, Ẹfúnyẹmí lorúkọ wọn, wọ́n jẹ́ ọmọbìnrin gbajúmọ̀ tí wọ́n ń pè ní Ṣólèsì nílùú Ìkẹ́nnẹ́, Ẹfúnyẹmí tún jẹ́ ọmọdé jagunjagun lásìkò ogun Ìpẹ́ru, òun ló padà wáá di olóyè ńlá ní Rẹ́mọ.
Àṣejèrè: Àwọn àsìkò wo lẹ máa ń ráyè àti bójútó iṣẹ́ ìṣègùn òyìnbó, pẹ̀lú àwọn ìwé tí ẹ ń kọ yìí?
Dókítà Ọládélé: Oníṣègùn òyìnbó ni mí, kò fi bẹ́ẹ̀ sí àkókò fún ẹni tó bá ń ṣerú iṣẹ́ bẹ́ẹ̀ pàápàá níbi tí mo wà nì agbègbè Dallas nílùú Texas nílẹ̀ Améríkà.
Nítorí ìfẹ́ tí mo ní sí àṣà àti èdè àti iṣé ilẹ̀ Yorùbá ló mú kí n máa ṣe gbogbo nǹkan tí mo ń ṣe yìí, àkókò kò sí fún mi lóòótọ́.
Mo tún dúpẹ́ fún ìrànlọ́wọ́ àti ìfọwọ́sowọ́pọ̀ tí ìyàwó mi, ń fún mi, òun ló maa ń ràn mí lọ́wọ́ láti ṣe ọ̀pọ̀ àwọn iṣẹ́ ilé àti níbi iṣẹ́ pàápàá.
Àṣejèrè: Láti kékeré lẹ ti ń kọ́ èdè Yorùbá, kí ẹ tilẹ̀ tóó bẹ̀rẹ̀ iléewé àkọ́bẹ̀rẹ̀, ǹjẹ́ àwọn ọmọ Yorùbá tó wà nílẹ̀ òkèèrè ń gba àwọn ọmọ wọn láyè àti sọ èdè abínibí, kí ló sì fa èyí, kí tún lọ̀nà àbáyọ?
Dókítà Ọládé́lé: Mo láǹfààní àti mọ bí a ti ń kọ́ èdè Yorùbá láti kékeré, kí n tóó wọ iléèwé àkọ́bẹ̀rẹ̀.
Kí n tóó di ọdún mẹ́sàn án, mo ti ka gbogbo ìwé D.O.Fágúnwà, àwọn ìwé bíi Ògbójú Ọdẹ nínú Igbó Irúnmọlẹ̀ àti Igbó Olódùmarè.
Mo ti ń ka bíbélì, kí n tóó kọ́ bí a ti ń kọ gẹ̀ẹ́sì ni mo ti ń kọ èdè Yorùbá, ṣùgbọ́n gẹ́gẹ́ bí ẹ̀yin náà ti sọ, kò rí bẹ́ẹ̀ fáwọn ọmọ wa mọ́, àtàwọn tó ṣẹ̀ṣẹ̀ ń dìde báyìí, pàápàá àwọn táa bí sẹ́yìn odi.
Ohun tó sì fàá jù ni pé àwọn òbí kò ráyè fáwọn ọmọ wọn mọ́, wọn ò le kọ́ wọn lédè abínibí wọn mọ́, ẹ̀ẹ̀kejì ni pé àwọn iléèwé gan an kò fi bẹ́ẹ̀ fàyè gba kíkọ́ èdè Yorùbá, ó dà bìi pé ìpìnlẹ̀ Èkó nìkan ni wọ́n ti fàyè gbà á.
Ohun táa lè ṣe ni pé káwọn òbí túbọ̀ máa bá àwọn ọmọ wọn sọ èdè náà daadaa nínú ilé, kí àwọn iléèwé wa nílẹ̀ Yorùbá ṣe é ní dandan láti máa kọ́ àwọn ọmọ wa lẹ́kọ̀ọ́ èdè Yorùbá láti ìwé kinní dé ìwé kẹrin.
Ìkẹta ni pé; kí àwọn èèyàn bíi tèmi táa wà nílùú òyìnbó gbìyànjú, ká wá ọ̀nà tí a lè gbà máa kọ́ àwọn èèyàn lẹ́kọ̀ọ́ èdè Yorùbá, ìyẹn àwọn tí wọn kò mọ̀ ọ́n, tí wọn kò sì kọ́ ọ níléèwé wọn, àti àwọn tí òbí wọn kò lè kọ́ àwọn ọmọ wọn.
Fún àpẹẹrẹ, èmi àtàwọn ọ̀rẹ́ mi kan ti bẹ̀rẹ̀ àjọ aládàáni kan nílùú Dallas táa pè ní Yorùbá Cultural Center Dallas Inc.
Lára àwọn nǹkan táa ń ṣe níbẹ̀ níléèwé ẹ̀kọ́ èdè Yorùbá.
A wà lórí ẹ̀rọ ayélujára www.yorubacenter.org ibẹ̀ làwọn èèyàn ti láǹfààní àti forúkọsílẹ̀ pẹ̀lú wa láti darapọ̀ mọ́ wọn níléèwé náà.
Àṣejèrè: Wàhálà ẹlẹ́yàmẹ̀yà tó wọ́pọ̀ nílùú òyìnbó, kí lẹ lè sọ nípa rẹ̀?
Dókítà Ọládélé: Ilẹ̀ Amẹ́ríkà ni mo ń gbé, ibẹ̀ náà ni mo ti ń ṣiṣẹ́, ẹlẹ́yàmẹ̀yà gbilẹ́ níbẹ̀ gan an, kódà wọn kìí fẹ́ẹ́ fojú rí àwọn èèyàn dúdú, kò ṣẹ̀ṣẹ̀ bẹ̀rẹ̀, ó ti wà tipẹ́ láti bíi ọdún 1776.
Ohun tí mo lè sọ ni pé gbogbo wa náà la máa ṣiṣẹ́, ká pawọ́pọ̀ pẹ̀lú àwọn àjọ tó ń wá oríire àti ìtura àwọn èèyàn dúdú àtàwọn tó kù díẹ̀ káàtó fún pàápàá ẹgbẹ́ tí wọ́n ń pè ní Black Lives Matter movement àti NAACP.
Àṣejèrè: Ǹjẹ́ a tiẹ̀ le sọ pé a ń gbé àṣà ilẹ̀ wa láruge bó ti tọ́, àti bó ti yẹ, àwọn aráàlú òyìnbó, owó ni wọ́n máa ń fi àṣà wọn pa, ǹjẹ́ a tiẹ̀ ń ronú irú nǹkan bẹ́ẹ̀ lọ́dọ̀ wa?
Dókítà Ọládélé: Àwa Yorùbá náà níṣẹ́ púpọ̀ láti ṣe ju bí a ṣe ń ṣe yìí lọ.
A níláti máa wọ aṣọ ilẹ̀ wa, pàápàá nígbà táa bá rìnrìnàjò lọ sílẹ̀ òkèèrè.
A gbọ́dọ̀ máa sọ èdè wa, pààpàá nínú ilé, ká sì máa ṣèrànwọ́ fáwọn tó ń gbé àṣà àti èdè wa bíi Yorùbá Cultural Center lárugẹ lágbègbè wa àti nílẹ̀ òkèèrè.
A ò le máa retí ìjọba ìpínlẹ̀ àti àpapọ̀ láti máa ṣèyí fún wa.
A gbọ́dọ̀ ri láààrin ẹnìkọ̀ọ̀kan wa àtàwọn iléeṣẹ́ àdáni tí yóò máa dá nǹkan tó ní í ṣe pẹ̀lú àṣà àti èdè Yorùbá sílẹ̀, kí wọ́n máa lọ́wọ́ sóhun tó ní í ṣe pẹ̀lú ijó, orin, àtàwọn ẹgbẹ́ òṣèré tíátà sílẹ̀, bíi èyí tí Dúró Ládipọ̀ àtàwọn yòókù rẹ̀ ṣe ni àwọn nǹkan bíi ọgọ́ta ọdún sẹ́yìn.
Àwọn nǹkan tó le ṣàfihàn àṣà àti èdè wa sáráyé nìyẹn o.
Àṣejèrè: Ẹ̀rù ń ba àwọn àgbà ilẹ̀ Yorùbá pé, ó ṣeé ṣe kí èdè náà kú, kí làwọn nǹkan tí ẹ ń ṣe láti má jẹ̀ẹ́ kó rí bẹ́ẹ̀?
Dókítà Ọládélé: Ohun tí ọ̀kan nínú àwọn ìwé tí mo kọ̀ dá lé lórí nìyẹn.
Ká lè gbé dìde; àṣà àti èdè wa, káwọn èèyàn le mọ̀ nípa ẹ̀, kí wọ́n sì nifẹ̀ẹ́ sí ìtàn ilẹ̀ wa.
Bí àwọn òǹkọ̀tàn Yorùbá bíi tèmi bá ṣì wà láyé, tí wọ́n ń kọ ìtàn Yorùbá àti èdè òyìnbó, èdè abínibí wa kò ní í parun láé!.
ÀWÒRÁN: Bàálù agbérapá tó jábọ́ l’Ékòó
Ìrọ̀rùn dé fáwọn tó ń ralẹ̀ l’Ékòó, orí íntánẹ́ẹ̀tì niṣẹ́ wọ́n wà báyìí
Sam Akínrólé Kó tóó di òpin oṣù kẹta ọdún tó ń bọ̀ yìí, gbogbo ohun tó bá ní í ṣe pẹ̀lú ilé rírà nípínlẹ̀ Èkó, orí ẹ̀rọ ayélujára làwọn aráàlú yóò ti lánfààní àti máa ṣe ohun tí wọ́n bá fẹ́ẹ́ ṣe pẹ̀lú ìjọba.
Gómìnà Babájídé Sanwó-Olú ló sọ̀rọ̀ yìí di mímọ̀ níbi ìpàdé àwọn alẹ́nulọ́rọ̀ nídìí iṣẹ́ ọ̀rọ̀ ilé gbígbé àti ilé rírà níìpínlẹ̀ Èkó, èyí tí iléeṣẹ́ tó ń ṣàkóso ètò náà, táa mọ̀ sí Lagos State Real Estate Regulatory Authority (LASRERA) ṣagbátẹrù rẹ̀.
Ètò náà, àkọ́kọ́ irú rẹ̀ tó wáyé lónìí Ọjọ́rú, Wẹsde, l’Ékòó, ni gómìnà sọ pé láti mú kí akitiyan àwọn tó fẹ́ẹ́ gba ìwé àṣẹ ilé le tètè yá, nìjọba òun ṣe fẹ́ẹ́ bẹ̀rẹ̀ ètò náà.
Ó ńi, ètò tuntun náà yóò túbọ̀ mú kí ríra ilé yá, bẹ́ẹ̀ ló sì máa mú kíṣẹ́ rọrùn láti ṣe fáwọn tó ń fiṣẹ́ abániralé ṣe níìpínlẹ̀ náà.
Ó ní; iléeṣẹ́ tó ń ṣàkóso ọ̀rọ̀ ilẹ́ níìpínlẹ̀ Èkó tí múra tán láti bẹ̀rẹ̀ ètò náà, nítorí pé gbogbo ohun èèlò, àti irinṣẹ́ tí wọ́n nílò ni wọ́n ti yanju pátá, ìwọ̀nba nǹkan ló kù kí wọ́n yanjù, tí ètò náà fi máa bẹ̀rẹ̀ lọ́dún tó ń bọ̀.
“Bí ètò náà bá ti bẹ̀rẹ̀, kò ṣẹ̀ṣẹ̀ dìgbà táwọn tó fẹ́ẹ́ gba ìwé àṣẹ ilé bá ṣẹ̀ṣẹ̀ láti máa kó ìwé bọ̀ ní Aláùsá, kí wọ́n tóó gba ìwé àṣẹ wọn.
Orí ẹ̀rọ ayélujára yìí ni gbogbo gbígba àwọn ìwé tí wọ́n nílò ti máa wáyé, láti inú ọ́fíìsì tàbí yàrá wọn.
” Sanwó-Olú ló sọ̀rọ̀ bẹ́ẹ̀.
Bákan náà ló sì rọ àwọn tí wọ́n bá fẹ́ẹ́ gba ìwé àse ìjoba, kí wón dékun àti máa wá ònà àbùjá sí gbígba ìwé àse ìjoba.
Ó ní, àkóbá ńlá lònà àbùjá tí wón ń wá yìí máa mú bá won, nítorí wón ń kánjú.
Olùgbaninímọ̀ràn fún gómìnà lórí ọ̀rọ̀ ilé gbígbé, Arábìnrin Tókẹ́ Benson-Awóyínká, sọ níbi ìpàdé náà pé, iléeṣẹ́ òun ṣètò náà láti kó àwọn alẹ́nulọ́rọ̀ nídìí iṣẹ́ abániralẹ́, àti abánikọ́lé pẹ̀lú àwọn iléeṣẹ́ ìjọba tí wọ́n ń ṣe okòòwò pẹ̀lú, lati mú àwọn okùn ìdíwọ́ nídìí iṣẹ́ náà kúrò.
Tókẹ́ Benson sọ pé, ohun tíjọba torí ẹ̀ gbé iléeṣẹ́ LASRERA sílẹ̀ nìyi, láti dí àlààfo tó wà lẹ́ka náà kù.
Ó tún ní ìjọba gbé ìgbésẹ̀ yìí, nítorí ìpèníjà tí wọ́n ń ní lẹ́ka náà, nítorí kàǹda tó wà lẹ́ka náà ti fẹ́ẹ́ ba iṣẹ́ ọ̀hún jẹ́.
Kò ṣàì bẹ̀bẹ̀ fún àjọṣepọ̀ àwọn iléeṣẹ́ àdáni àti ìjọba láti máa tẹ̀ síwájú.
Àwọn sọ̀rọ̀sọ̀rọ̀ orí rẹ́díò táwọn náà ń ṣe bẹbẹ nílẹ̀ Yorùbá
Lóṣù tó kọjá la bẹ̀rẹ̀ ìgbélárugẹ àwọn sọ̀rọ̀sọ̀rọ̀ tó ń ṣe bẹbẹ káàkiri ilẹ̀ Yorùbá lórí rẹ́díò àti tẹlifíṣàn.
A tún ń tẹ̀ síwájú pẹ̀lú díẹ̀ nínú àwọn agbóhùnsáfẹ́fẹ́ tó ń ṣe iṣẹ́ akin lórí afẹ́fẹ́.
Àwọn náà rèé gẹ́gẹ́ bí NOJEEM ẸGẸ́ ti ṣe àkọsílẹ̀ rẹ̀
Motúnráyọ̀ Babátúndé Serah: Ó jẹ́ ọmọbíbí ìlú Ògbómọ̀ṣọ́ níìpínlẹ̀ Ọ̀yọ́, ó bẹ̀rẹ̀ iléèwé àkọ́bẹ̀rẹ̀ ní Orí Òkè Baptist Primary School, lẹ́yìn náà ló lọ síléèwé girama Anglican Grammar School, l’Ógbómọ̀ṣọ́.
Ó lọ sí Polí Ìré, ibẹ́ ló ti kàwé gboyè nínú iṣẹ́ ìròyìn.
Àwọn iléeṣẹ́ tó ṣiṣẹ́ pẹ̀lú ni Parrot 101.1FM, Ajílété 92.1FM, l’Ógbòómọ̀ṣọ́.
Bákan náà ló tún máa ń ṣiṣẹ́ aṣaralóóge, orúkọ baálé rẹ̀ ni Ọ̀gbọ́ni Babátúndé bẹ́ẹ̀ ló sì bímọ.
Okùnọlá Rẹ̀mí Lizzy ọmọ Èbìwọ́njùmí: Àdúgbò Àyádì níjọba ìbílẹ̀ Odè Ìrelé nípínlẹ̀ Òǹdó ló ti ṣẹ̀ wá, ṣùgbọ́n ọmọ ìlú Adó Èkìtì ni ìyá rẹ̀, ó ti lé lógójì ọdún, ṣùgbọ́n kò tíì pé ọdún márùndínláàdọ́ta.
Ó fẹ́ràn láti máa ṣàfihàn àwọn àmúyan ẹ̀bùn tí Ọlọ́run fi jíǹkí rẹ̀.
Bẹ́ẹ̀ ló sì tún máa ń ṣe alága ìjókòó, àti olórin.
Orúkọ ẹgbẹ́ rẹ̀ ni Aláùsá Special & Her God’s Anointed band.
Ó máa gbóhùnsáfẹ́fẹ́ lédè òyìnbó, Yorùbá, Èbìrà, Ìkálẹ̀, Kàbbà, Èkìtì bẹ́ẹ̀ náà ló sì tún máa ń sọ Haúsá àti Íbò díẹ̀díẹ̀.
Lọ́wọ́ yìí, ó ń ṣiṣẹ́ pẹ̀lú iléeṣẹ́ ìgbóhùnsáfẹ́fẹ́ ìpínlẹ̀ Èkìtì, tó ni rẹ́díò Èkìtì FM 91.5 àti tẹlifíṣàn EKTV.
Òkìkí Múyìwá Ajíbọ́lá Àmọ̀lé: Jẹ́ ọmọ Ògbómọ̀ṣọ́ l’Ọ́yọ̀ọ,́ ó  lọ síléèwé alákọ̀ọ́bẹ̀rẹ̀ l’Ógbòómọ̀ṣọ́, girama l’Ógbòómọ̀ṣọ́, àti Polí Ìré.
Ó ti kọ́kọ́ ṣiṣẹ́ káàkiri kó tóó di pé ó darapọ̀ mọ́ iṣẹ́ òṣèlú lẹ́yìn Ọ̀túnba Adébáyọ̀ Àlàó tó yàn án sípò òṣèlú.
Lára àwọn rẹ́díò tó ti ṣiṣẹ́ ni Ajílété 92.1fm, Harmony 103.5 FM, Àdàbà 88.9fm, Mainland 98.0 FM, Lágelú 96.3 FM àti Èkì 100.9 FM.
Àmọ́sá Ṣọlá Séríkí Dáúdà: Òun ni gbogbo èèyàn ń pè ní Ọmọ Ìyá Ológì.
Wọ́n bí i sílé Abubakar Àmòsá Séríkí n’Ílọrin.
Ó lọ síléèwé níbẹ̀ náà, kó tóó di pé ó lọọ kọ́ṣẹ́ kéú.
Ohun tó gbé e pàdé Ọ̀gbẹ́ni Was̀íù Ọláwùmí Fìjàbí tí wọ́n ń pè ní Fìjàborn nìyẹn.
Òun náà ló sì kọ́ ọ níṣẹ́.
Oríṣìí àwọn ètò ló ti ṣe lórí rẹ́díò, tí kò ṣe é máá tọ́ka sí, pàápàá lórí Rẹ́dío ̀Kwárà FM band Midland FM 99.
Olúṣọlá Ọláṣùpọ̀: Òun làwọn èèyàn mọ̀ sí Mr.COMMENTATOR, ọmọ bíbí ìlú Másífà, níjọba Èjìgbò nípínlẹ̀ Ọ̀ṣun ni.
Óṣiṣẹ́ ní níléeṣẹ́ rẹ́díò New Cruise 92.7FM n’Íkẹ̀rẹ́ Èkìtì.
Bẹ́ẹ̀ ló sì tún máa ń ṣètò lóríṣìí bíi gbéra, lálalẹ́ fraide, àríyá rẹpẹtẹ àti bẹ́ẹ̀ bẹ́ẹ̀ lọ.
Ọdún 2013 ló bẹ̀rẹ̀ iṣẹ́ sọ̀rọ̀sọ̀rọ̀ pẹ̀lú àrà ọ̀tọ̀, bẹ́ẹ̀ ló tún ṣiṣẹ́ ní OSBC 104.5 FM Òṣogbo, Ray Power 95.1, ati Voice 89.9 FM Ado Èkìtì.
Lára àwọn ọ̀gá rẹ̀ ni Adéwùmí Adéṣínà, Adékúnlé Abọ́ládé, Akíntúndé Oyèlàdé àti bẹ́ẹ̀ bẹ́ẹ̀ lọ.
Wasilat Moyọ̀sọ́la Hassan: Orúkọ rẹ̀ ni Wasilat Moyọ̀sọ́la Hassan, ọmọ Ògbómọ̀ṣọ́ ni, ó lọ sí Polí, ó tún lọ sí Yunifásítì, ìmọ̀ nípa ìṣirò owó, Accounting, ló kà, sisé lórí rẹ́díò ní Kútonu, ó ṣiṣẹ́ ní Rédíò Continental, àti Television Continental náà, kó tóó loo dá iléesé tìẹ̀ náà sílè, Òun ló ń sètò Lóyin Ládùn Extra, tí wón ń ṣe ní Bond FM, ó ti lé lọ́dún mẹ́wàá báyìí.
Ju gbogbo rè lo, gbajúmò onísòwò náà tún lobìnrin yìí.
Adétọ́ṣọ̀ Olú-Káyọ̀dé Àkànní: Ó jẹ́ ojúlówó ọmọ Yorùbá àtàtà tó kàwé gboyè nípa ètò ẹ̀kọ́, ó tún kẹ́kọ̀ọ́ nípa bí a ṣe ń gbóhùnsáfẹ́ẹ́fẹ́.
Ó jẹ́ Olùdarí àgbà àti Olùdásílẹ̀ Iléeṣẹ́ amúgborodùn “Kay protocol entertainment network “KAYPEN” tó wà ní Ìbàdàn.
A dẹ́rìn-ín-pẹ̀ẹ̀kẹ̀ aráàlú ní ìlú ni, lára àwọn iṣẹ́ tó ṣe ni; “Ọjọ́ Ọ̀la mi, Ìpinnu Àkẹkẹ̀ẹ́, Ọmọ Ajíbóórò, àti bẹ́ẹ̀ bẹ́ẹ̀ lọ.
Lára àwọn iléeṣẹ́ rẹ́díò tó tì ṣiṣẹ́ ní; Amúlúdùn FM, Ìbádàn, Star FM Ìbádàn, Reality FM Ìwó, Ajr FM, King FM Ìbàdàn, Alága FM.
àti bẹ́ẹ̀ bẹ́ẹ̀ lọ.
Ọmọ Ọ̀yọ́ Aláàfin ni.
Shólóyè Taiwò: Òun ni wón ń pè ní ìyólómo presenter, ó jé omo bíbí Abéòkúta ìpínlè Ògùn.
Ó lọ sí ilé ìwé alákòóbèrè Good foundation primary school, Àgbàdo ìpínlẹ̀ ògùn, girama, Unity High School, Ìjokò Òtà l’Ógùn.Ó ń sè ètò níléesé rédíò Amútajérò 92.5FM Ìbàdàn àti Star FM 91.5 Ìbàdàn.
Mo rọ àwọn oníléeṣẹ́ àti oníṣòwò kí wọ́n má fowó kún owó ọjà lásìkò yìí – Ìmáàmù Àbú Nolla
Nítorí àjàkálè àrùn Kòrónà tó ń jà ràìn ràìn lọ́wọ́ káàkiri àgbáyé, Ìmáàmù àgbà ìpínlẹ̀ Èkó, Sheik Sulaiman Àbú Nolla ti gba gbogbo àwọn olórí ẹlẹ́sin pàápàá àwọn olórí ẹ̀sìn mùsùlùmí kí wọ́n lo àǹfààní ẹ̀rọ ayélujára láti fi kọ́ àwọn ọmọlẹ́yìn wọn lásìkò ààwẹ̀ yìí.
Ìmámù Àbú Nolla sọ̀rọ̀ yìí láìpẹ́, ó gba àwọn olórí ẹ̀sìn náà níyànjú pé kí wọ́n ṣàmúlò àwọn ẹ̀rọ ayélujára bíi facebook, ìyẹn àtẹ ìbánidọ́rẹ̀ẹ́ táwọn èèyàn ń lò káàkiri àgbáyé, tàbí èyí tí wọ́n ń pè ní Skype, Zoom tàbí whatsApp, èyí táwọn èèyàn máa ń sáábà lò láti fi àtẹ̀jíṣẹ́ ránṣẹ́ síra wọn.
Bákan náà ló tún gba gbogbo àwọn mùsùlùmí níyànjú láti dúró sílé wọn ké áṣáámú, kí wọ́n má gbìyànjú àti lọ síbi kan kan.
Bẹ́ẹ̀ ló sì tún fi ọ̀rọ̀ rẹ̀ múlẹ̀ pé káwọn èèyàn túbọ̀ kíyèsí ìmọ́tótó wọn lásìkò yìí, kí wọ́n máa bo imú wọn, kí wọ́n sì máa fọwọ́ wọn, àti pé kí wọ́n bọ̀wọ̀ fún òfin sún fún mi, sún fún ẹ.
Ó ní àwọn nǹkan tó lè mú wa borí àrùn náà gẹ́gẹ́ bíi mùsùlùmí nìyẹn.
Ìmáàmù àgbà yìí kò ṣàì gba àwọn oníléeṣẹ́ nímọ̀ràn láti má lo àǹfààní àsìkò yìí fi owó kún owó ọjà.
“Mo rọ àwọn oníléeṣẹ́ wa kí wọ́n ṣàánú àwọn èèyàn wa lásìkò yìí, kí wọ́n má fi owó kún owó ọjà o, kí wọ́n wo ọlá àsìkò yìí kí wọ́n ṣàánú àwa mẹ̀kúnnù.
”Ìmáàmú Àbu Nolla wá parí ọ̀rọ̀ rẹ̀ pé kí àwọn onínú dídùn ọlọ́ọ́rẹ tí Ọlọ́run kẹ́ láwùjọ wa kí wọ́n ma gbàgbé àwọn aláìní, kí wọ́n má gbàgbé àwọn ọmọ aláìníyàá, kí wọ́n ràn wọ́n lọ́wọ́.
Onírú ṣọdún Iléyá pẹ̀lú ouńjẹ ọ̀fẹ́ f’ẹ́gbẹ̀rún márùn-ún èèyàn
Láti mú kí ayẹyẹ ọdún Iléyá tọdún yìí dùn fáwọn tó kù díẹ̀ kàató fún, àti láti dín ipa tí àrùn Kòrónà kó nínú ayé wọn kù, Ọba AbdulWasiu ‘Gbọ́láhàn Lawal ti pín oúnjẹ fún àwọn ẹgbẹ̀rún márùn-ún èèyàn tí wọn ń gbé agbègbè Irú.
Ohun táa gbọ́ ni pé ètò ìrànwọ́ náà tí wọn pè ní “Iléyá Food Drive”, ìyẹn ni pé ìrànwọ́ oúnjẹ lásìkò Iléyá, bẹ̀rẹ̀ l’Ọ́jọ́rú, Wẹsde tó kọjá yìí.
Ètò náà sì wà fún àwọn tó kù díẹ̀ fún, tí kò sí agbára fún ládùúgbò Irú, pàápàá àwọn èèyàn agbègbè bíi; Igbóṣeré, Ìtìrìn, Inúpá, Àpápá Eléko, Oníjẹgí àtàwọn agbègbè tó wà lẹ́bá odò.
Nígbà tò ń sọ̀rọ̀ nípa ìfifúni yìí, Ọba Lawal sọ pé; yàtọ̀ sí pé, òún fẹ́ kí àwọn aráàlú rí nǹkan mú lọ sẹ́nu lásìkò ọdún Iléyá, ètò náà yóò túbọ̀ mú kára dẹ àwọn èèyàn tí àrùn Kòrónà tí ṣàkóbá ńlá fún ọrọ̀ ajé wọn.
Hakeem Akíntóyè, tó jẹ́ akọ̀wé kábíyèsí ni wọ́n fiṣẹ́ ọ̀hún rán.
Ọkùnrin agbẹjọ́rò náà ní, ètò náà wà ní ìbámu pẹ̀lú ẹ̀kọ́ ti Kùráanì fi kọ́ àwọn gẹ́gẹ́ bíi mùsùlùmí òdodo, lára ohun tí wọ́n sì fi kọ́ ni ni láti máa rán àwọn tí kò lágbára lọ́wọ́.
Àwọn èèyàn tó lé lẹ́gbẹ̀rún márùn ni wọ́n jànfààní ètò oúnjẹ ọ̀fẹ́ náà.
Ìrẹsì, àtàwọn ńǹkan oúnjẹ mí ìn ló wà nínú ohun tí wọn gbé fẹ́nìkọ̀ọ̀kan wọn.
Akíntóyè ní, “A níláti ràn wọ́n lọ́wọ́, pàápàá àwọn olùgbé Irú, kábíyèsí Onírú, Ọba Abdulwasiu Ọmọ́gbọ́láhàn Lawal, (Abísógun II) lo ṣètò yíi fún wọn, oun ló ní ká pín in fún gbogbo wọn láti ṣọdún iléyá.
Ìjọba fẹ́ẹ́ gbógun ti àwọn tó ń lòògùn olóró láwọn íbùdókọ̀
Láti gbógun tí àwọn tó ń lo òògùn olóró láwọn íbùdókọ̀ gbogbo tó wà nípìńlẹ̀ Èko, kọmíṣánnà fún ìgbòkègbodò ọkọ̀, Ọ̀mọ̀wé Frederic Oládèìndé ní iléeṣẹ́ oun tí gbé ìgbìmọ̀ kan dìde láti gbógun tí àwọn tó ń hu irú ìwà bẹ́ẹ̀.
Ọ̀mọ̀wé Frederic Ọládèìndé sọ̀rọ̀ yìi nígbà tó ń jábọ̀ iṣẹ́ ìríjú ìjọba Gómìnà Babájídé Sanwó-Olú láàrin ọdún kan, fún àwọn oníròyìn l’Ékòó.
Ọládèhìndé ní ìgbìmọ̀ ọ̀hún táwọn pè ní Motor Parks Monitoring Committee, láti máa ṣọ àwọn aláìgbọràn láwọn ibùdókọ̀ wa.
Bákan náà ló mẹ́nubà á pé ìjọba ti ṣètò ìrìn ìdábùú láti dènà àwọn tírélà àtàwọn ọkọ̀ àjàgbé-eléjò tí wọ́n ń gun àwọn orí bíríijì tó wà nípìńlẹ̀ náà.
Ó ní, ìjọba ti ṣàkíyèsí pé kété tí wọn bá ti gbé àwọn irin ìdábùú yíi sẹ́nu àwọn bíríijì náà láwọn èèyàn ń bà à jẹ́, ṣùgbọ́n báyìi, ìjọba kò ní fojúúre wo ẹnikẹ́ni tó bá bá òhun ìní ìjọba jẹ́, ẹnikẹ́ni tọ́wọ́ bá tẹ̀ làwọn máa fi jófin.
Ẹgbẹ́ NAOSRE kí Ọ̀gágun Dáramọ́lá kú oríire
Ẹgbẹ́ àwọn oníròyìn tó jẹ mọ́ ètò ààbò nílẹ̀ wa tí a mọ̀ sí National Association of Online Security Reporters, NAOSRE, ti kí Ìbíkúnlé Daramọ́lá, tí í ṣe agbẹnusọ àwọn ọmọ ogun òfúrufú, ìyẹn Nigeria Air Force, kú oríire ti ìgbéga tó gbà lẹ́nu iṣẹ́.
Láìpẹ́ yìí ni iléeṣẹ́ ológun ilẹ̀ wa, fún Dáramọ́lá níwè ìgbéga sí ipò Air Vice Marshall láti ipò Commodore tó wà tẹ́lẹ̀.
Ọjọ́ kẹrìndínlọ́gbọ̀n, oṣù kọkànlá, ọdún 2020 ni wọ́n kéde ìgbéga náà tí wọ́n fọwọ́ si.
Nínú àtẹ̀jáde kan tí alága ẹgbẹ́ NAOSRE, Ọ̀gbẹ́ni Oyèwálé Fẹ́mí fọwọ́ sí, ẹgbẹ́ NAOSRE, ni inú àwọn dùn sí ìgbéga tí iléeṣẹ́ ológun fún Ọgágun Dáramọ́lá, nítorí jagunjagun tó mọṣẹ́ ẹ̀ dáadáa lọkùnrin náà.
Bí ọjọ́ ọ̀la àwọn oníṣòwò kéékèèké ṣe máa dára ló jẹ wá lógún ní SMEDAN – Yínká Fischer
Alàgbà Yínká Fischer ni olùdarí iléeṣẹ́ ìjọba tó ń ṣàkóso àwọn iléeṣẹ́ àti olókoòwò kéékèèké tó wà nílẹ̀ wa, èyí tí wọ́n ń pè ní Small and Medium Enterprises Development Agency of Nigeria, iléeṣẹ́ yìí ló ń ṣètò bí àwọn oníṣòẁo yíì ṣe lè rí àǹfààní ìrànwọ́ owó gbà lọ́wọ́ ìjọba.
Àṣejèrè ti ṣe ìfọ̀rọ̀wérọ̀ fún ọkùnrin náà láti mọ bí wọ́n ti ń ṣiṣẹ́ wọn, àtàwọn àǹfààní tó wà nílẹ̀ fáwọn tó fẹ́ẹ́ dáṣẹ sílẹ̀.
Ohun tí wọ́n bá SINMISỌ́LÁ AJÁDÌ àti SAM AKÍNRÓLÉ sọ rèé.
Àṣejèrè: Ẹ jẹ́ ká mọ orúkọ yín sir
Yínká Fischer: Orúkọ mi ni Adéyínká Fischer.
Èmi ni olùdarí iléeṣẹ́ tí wọ́n pè ní SMEDAN “Small and Medium Enterprises Development Agency of Nigeria” tó wà ní ìlú Èkó.
Ní ilé iṣẹ́ SMEDAN, a máa ń sọ fáwọn èèyàn pé a gbúdọ̀ jẹ́ kí ọjọ́ ọ̀la wa dáa ju tòní lọ.
Nítorí pé kò sẹ́ni tí Ọlọ́run kò fún lẹ́bùn kan tàbí òmííràn, ká sì fi ẹ̀bùn náà ṣe ọmọ aráyé lóore, òhun ló ṣokùnfà iléeṣẹ́ SMEDAN táa fi ń jẹ́ kí àwọn èèyàn mọ́ bó ṣe yẹ ká ṣiṣẹ́ tó fi máa ṣe rẹ́gí, Àwọn nǹkan táa ń ṣe níbí nìyẹn.
Àṣejèrè: A gbọ́ pé ìjọba ń ran àwọn iléeṣẹ́ kéréje lọ́wọ́ lẹ́nu ọjọ́ mẹ́ta yìí, bẹ́ẹ̀ náà ni ìpolongo ètò yìí náà ń ṣe lemọ́-lemọ́, ṣùgbọ́n ọ̀pọ̀ ni kò mọ̀ bí àǹfààní yìí ṣe máa tẹ̀ wọ́n lọ́wọ́, kí lẹ fẹ́ ṣe sí i?
Yínká Fischer: Ohun tó fà á ni pé àwọn èèyàn kìí tẹ́tí sóhun tíjọba bá ní fún wọn, pàápàá lórí rẹ́díò àti lórí tẹlifíṣàn.
Níléeṣẹ́ SMEDAN, a máa ń ṣe gudugudu méje yààyà mẹfà, a ń jẹ́ kí àwọn èèyàn mọ̀ ohun tó ń ṣẹlẹ̀, pàápàá àwọn tó wà nígbèríko.
Ọ̀kan ń lọ lọ́wọ́ báyìí, tí a pè ń̀ “SMEDAN registered.ng”, ìjọba fẹ́ kí gbogbo iléeṣẹ́ kéékèèké; kí wọ́n forúkọsílẹ̀ pẹ̀lú ìjọba.
Ìjọba ṣe é láti ran àwọn oníṣẹ́-ọwọ́ kéréje-kéréje lọ́wọ́, láti le jẹ́ kí ọjọ́ ọ̀la wọn dára ju tòní lọ.
Ó di dandan kí àwọn ènìyàn forúkọ wọn sílẹ̀ lórí ẹ̀rọ ayélujára, ohun tíjọba fi máa bá wọn sọ̀rọ̀ nìyẹn.
Ó yẹ kí ètò yìí ti parí, ṣùgbọ́n torí àwọn tí kò tí ì forúkọsílẹ̀ nìjọba àpapọ̀ tún ṣe sún un síwájú.
Ohun tíjọba sì ṣe ń ṣe e ni pé, ìjọba kò gba èèyàn sísẹ́ mọ́, àwọn iléeṣẹ́ kéékèèké yìí nìjọba fẹ́ẹ́ ràn lọ́wọ́ láti gba àwọn èèyàn síṣẹ́, kí ọjá ọ̀la wa le dára ju tòní lọ.
Àṣejèrè: Báwo la ṣe mọ̀ bí àwọn tíjọba ń ràn lọ́wọ́ ṣe ń ṣe sí, bóyá wọ́n ń ṣe dáadáa, àbí wọn kò ṣe dáadáa?
Yínká Fischer: SMEDAN kọ́ ló ń fún wọn lówó o, ṣùgbọ́n a máa ń dá wọn lẹ́kọ̀ọ́, bẹ́ẹ̀ la tún máa mú wọn lọ sí iĺe iṣẹ́ ayáni lówó, Central Bank ló ń ṣe àkóso owó yíyá, àwọn ni wọ́n gbé e fún NIRSAL Microfinance Bank, báńkì yìí gan an ló máa yọ̀ǹda owó fẹ́ni tó bá pegedé àti gba owó, Lẹ́yìn ìdánilẹ́kọ̀ọ́, a tún máa ń ṣèbẹ̀wò sí wọn, láti wo àwọn ìṣòro tàbi ìdojúkọ tí wọ́n ní.
A tún máa ń pè wọ́n láti yá ara wa lọ́gbọ́n.
Àṣejèrè: Ìgbà mélòó ni ìdánilẹ́kọ̀ọ́ yín máa ń wáyé?
Yínká Fischer: A máa ń ṣe é lẹ́ẹ̀mejì lóṣù, a sì tún máa ń rán àwọn òṣìṣẹ́ wa lọọ bá wọn, àwọn ni wọ́n máa mú èsì wáá bá wa lọ́fíìsì.
Àṣejèrè: Báwo le ṣe ń ṣètò ìdánilẹ́kọ̀ọ́ yìí gan an?
Yínká Fischer: Ìdánilẹ́kọ̀ọ́ yìí dúró lórí àṣẹ tí a bá gbà láti ọ̀dọ̀ ìjọba ní Àbújá.
Bẹ́ẹ̀ la tún ní àwọn oríṣìí ètò tí wọ́n máa ń sọ pé ká ṣe fáwọn èèyàn.
Fún àpẹẹrẹ, a ń ṣètò kan tí a pè ní ‘OLOP”: One local government one product.
Èyí wà fún àwọn tó ń ṣe ẹgbẹ́ alájẹṣẹ́kù, wọ́n máa ń fún wọn lówó, bí yíyá tàbí fífúni pátápátá.
Lọ́dún tó lọ yìí, wọ́n fún àwọn kan ní mílíọ̀nù mẹ́rin, àwọn tí owó yẹn wà fún làwọn tó ń ṣiṣẹ́ tí a ń rí, tàbí tó nílò irinṣẹ́, tàbí ohun èèlò fún iṣẹ́ tí wọ́n ń ṣe.
Ìdá àádọ́rin owó yẹn nìjọba máa yá wọn, ṣùgbọ́n ìdá ọgbọ̀n yóókù; wọ́n máa fún wọn ni.
Kò sí èlé lórí owó tí wọ́n yá yìí.
Mo ń lo àsìkò yìí náà láti sọ fún àwọn ẹgbẹ́ alájẹṣẹ́kù pé kí wọ́n wá sí ́ọ́fíìsì wa, bí wọ́n bá nífẹ̀ẹ́ sírú àwọn ètò owó báyìí, nítorí a ti fẹ́ẹ́ bẹ̀rẹ̀ ìpele tuntun.
Àṣejèrè: Ṣùgbọ́n ìpolongo èyí kò kún tó…?
Yínká Fischer: Nǹkan tó wà níbẹ̀ ni pé ọ̀pọ̀ la pè díẹ̀ la nílò.
Bí a bá ní ká pe gbogbo Nàíjíríà, kò le kàn wọ́n tán.
Ní 2018, àwọn ìjọba ṣètò yìí fún àwọn oníléeṣẹ́ kéréje.
Ní ìpínlẹ̀ Èkó; a mú àádọ́rùn ún èèyàn láti ẹkùn ìdìbò kọ̀ọ̀kan, ìyẹn Senatorial District, bẹ́ẹ̀ la sì fún ẹnìkọ̀ọ̀kan wọn ní ẹgbẹ̀rún lọ́nà àádọ́ta náírà.
Bẹ́ẹ̀ ni iléeṣẹ́ SMEDAN tún fún wọn ní ìwé ẹ̀rí ìdáṣẹ́sílẹ̀ láti ọ̀dọ̀ ìjọba, èyí tí wọ́n ń pè ní ìwé ẹ̀rí CAC, èyí ló lè ràn wọ́n lọ́wọ́ àti máa gbàṣẹ́ lórúkọ iléeṣẹ́ wọn.
Àṣejèrè: Lákòtán, kín ni ìmọ̀ràn yín fáwọn aráàlú, àti pé ǹjẹ́ ẹ tiẹ̀ ń láǹfààní àti sinmi?
Yínká Fischer: Ẹ mọ̀ wípé iṣẹ́ téèyàn bá nífẹ̀ẹ́, ó máa fara sí i ni.
Mo ti ń ṣiṣẹ́ yìí láti ọgbọ̀n ọdún ó lé, mo sì ti ń kọ́ àwọn èèyàn lẹ́kọ̀ọ́ káàkiri àgbáyé, kí n tóó darapọ́ mọ́ṣẹ́ ìjọba.
Mo ti ṣe àkókò mi lọ́nà tí ọ̀kan kìí pa èkejì lára, a si ń dúpẹ́ lọ́wọ́ Ọlọ́run.
Ìmọ̀ràn mi fáwọn aráàlú ni pé àtẹ́lẹwọ́ ẹni kìí tan-ni-í-jẹ, iṣẹ́ táa bá ṣe lówúrọ̀ wa ló máa sọ bí alẹ́ wa ṣe máa rí.
Báa ṣe máa ń sọ níléeṣẹ́ wa pé “Ronú ńlá, bẹ̀rẹ̀ kékeré, ṣùgbọ́n bẹ̀rẹ̀ kíákíá”.
Fúlàní nìkan kọ́ ló ń ṣiṣẹ́ daran-daran, àwa ọmọ Yorùbá náà ń ṣe é
Àlàájì Wálé Ọláfare ni alága ọjà Onímàálù Ẹgbẹ́jọdá Ṣẹ́kọ́nà, tó wà ní Owódé Ede níìpínlẹ̀ Ọ̀ṣun.
Láìpẹ́ yìí ni wọ́n bá iléeṣẹ́ Àṣejèrè sọ̀rọ̀ nípa iṣẹ́ tí wọ́n yàn láàyò, àti bí wọ́n ṣe ń ṣiṣẹ́ ọ̀hún, pàápàá iṣẹ́ daran-daran àti ìpèníjà tí wọ́n ń ní.
Ohun tí wọ́n bá ṢẸ́GUN ÒGÚNMÚYÍWÁ sọ rèé.
Àṣejèrè: Ẹ dárúko yín fún wa bàbá
Àlàájì Ọláfaré: Orúkọ mi ni Àlàájì Wálé Ọláfaré, tí mo jẹ́ alága ọjà onímàálù Ẹgbẹ́jọdá Ṣẹ́kọ́nà ní Owódé Ede nípínlẹ̀ Ọ̀ṣun.
Àṣejèrè: Ó tó ìgbà wo tí ẹ ti dé ipò alága yìí?
Àlàajì Ọláfaré: Ó ti tọ́dún mẹ́tàdínlógún, tí mo ti wà nípò alága, ìyẹn látọdún 2003.
Àṣejèrè: Kín ni àwọn àṣeyorí tí a lè tọ́ka sí láti ìgbà tí ẹti dé ipò alága?
Àlàájì Ọláfaré: Olúwaṣeun, nígbà tí mo dé ipò alága, ibi tí a ń lò lásiko náà; a yáa lò ni, ṣùgbọ́n bíi ọdún mẹ́jọ sẹ́yìn, Ọlọ́run jẹ́ kí a lè ra tiwa, tí a sì ra bíi éékà méjì.
A ní ibi tí wọ́n ti ń pa ẹran níbẹ̀, a sì tún máa ń kun ẹran níbẹ̀.
A ní omi ẹ̀rọ níbẹ̀, a sì tún fa iná síbẹ̀ pàápàá.
Nítorí pé mo jẹ́ akọ̀wé fún àwọn tó ń sin mààlúù nípínlẹ̀ Ọ̀ṣun, láti ibí ni mo ti ṣe ètò láti rí i pé ìjọba pàápàá gba owó tí à ń pè ní owó orí, ìyẹn revenue, tó sì jẹ́ pé gbogbo ìpińlẹ̀ Ọ̀ṣun lati ń ṣe e báyìí.
Àṣejèrè: Kí làwọn ìdojúkọ tó dà bíi pé óńkojú yín nínú iṣẹ́ yín?
Àlàájì Ọláfaré: Ìdojúkọ pọ̀, gẹ́gẹ́ bíi ọrọ̀ ajé tó dẹnukọlẹ̀, owó kékeré kò ṣiṣẹ́ yìí mọ́, nítorí náà, a ní ìṣòro owó, ìṣòro ààbò, tí a bá ń gbówó lọ; àìmọye ìgbà ni wọ́n máa ń já a gbà lọ́wọ́ wa.
A sì tún fẹ́ kíjọba ràn wá lọ́wọ́ lórí ọ̀rọ̀ ilé ìgbọ̀nsẹ̀, tọ́ílẹ́ẹ̀tì, àti fẹ́ǹsì.
A ó dúpẹ́!
Àṣejèrè: Kí lohun tó fà á táwọn èèyàn fi fẹ́ràn àti máa rajà lọ́dọ̀ yín ju ọ̀dọ̀ àwọn ẹlòmííràn lọ, kí làṣírí ọjá yín?
Àlàájì Ọláfaré: Láì fi epo bọ iyọ̀, nilẹ̀ Yorùbá, wọ́n nígbàgbọ́ nínú ọjà wa gan-an, nítorí pé ọ̀pọ̀ nínú wa tí ẹ ń wò yìí la ní mààlúù tí a ń sìn fúnra wa, nítorí eléyìí ọjà wa dà bíi ọjà oko ni, ó yàtọ̀ sí ọjà àtọwọ́ dọ́wọ́, tàbi àwọn aláróbọ̀.
Bó tilẹ̀ jẹ́ pé àwa náà má ń rà á láti ìta, ṣùgbọ́n èyí tí a ń sìn ló pọ̀jù.
Orogún-òwò máa ń jẹ́ kí owó ọjà má wọ́n jù, A tún fi òfin sílẹ̀ pé ẹnikẹ́ni kò gbọdọ̀ gbé owó lé ọjà pọ̀jù tí ènìyàn bá rí èrè ẹgbẹ̀rún márùn ún lórí mààlúù kan; óti tó.
Kò sí sí àyè fún bàràndà nínú ọjà tiwa.
A kìí fún oníbàárà ní ayédèrú rìsíítì, nítorí àwa kìí fún èèyàn láàyè láti yan ẹlòmíì jẹ.
Àṣejèrè: Ṣé àwọn ètò àti ọgbọ́n yìí ti wà nílẹ̀ kí ẹ tóó dé àbí ẹ̀yin lẹ mú wọn wá?
Àlàájì Ọláfaré: Nígbà tí mo di alága, àwọn ẹlẹ́yà mi a jọ ń ṣẹgbẹ́ àti ọjà, ṣùgbọ́n nígbà tó yá; a pínyà, níwọ̀ngbà tí àwa débẹ̀, àti ìmọ wa tó ṣòkan pẹ̀lú, gbogbo àwon èèyàn wa nìlọsíwájú ń débá wa.
Àṣejèrè: Ǹjẹ́ àwa Yorùbá náà máa ń sin mààlúù?
Àlàájì Ọláfaré: Ó ṣeé ṣe dáadáa, àwọn Fúlàní náà ló máa ń bá wa má dàà wọ́n káàkiri, àwa máa rà á sọ́dọ̀ wọn láti máa sìn; di ìgbà tí a bá fẹ́.
Oṣù márùn-márùn làwọn Fúlàní yẹn sì máa ń gba ẹ̀tọ́ wọn lọ́wọ́ wa.
Àṣejèrè: Ǹjẹ́ ó ṣeé ṣe kí àwọn ọ̀dọ́ tí kò níṣẹ́ jànfààní nínú iṣẹ́ mààlúù ṣíṣe, bíi tiyín yìí àti pé ṣé ànfààní wà fún wọn?
Àlàájì Ọláfaré: Ó ṣeé ṣe àti pé àyè wà dáadáa, mo fẹ́ kí wọ́n mọ̀ pé àtẹ́lẹwọ́ ẹni kìí tan ni jẹ.
A láwọn tó kẹ́kọ̀ọ́ jáde níléèwé yunifásítì àti polí àti bẹ́ẹ̀ bẹ́ẹ̀ lọ, kàkà kí wọ́n máa fi ẹsẹ̀ roko àdúgbò láìníṣẹ́ ni wọ́n ṣe wáá ṣiṣẹ́ níbì.
Bàbá Awólọ́wọ̀ sọ lọ́dún 1965, pé tí ẹ bá ní ẹ ka ìwé, kìí ṣe láti fi ṣiṣẹ́, ṣùgbọ́n kí wọ́n má lè yàn yín jẹ ló wà fún, nítorí pé iṣẹ́ àgbẹ̀ pé.
Àṣejèrè: Kín nìdí táwọn èèyàn ṣe ń sá fún iṣẹ́ àgbẹ̀, àti pé ṣé ẹ ò lérò pé ó pẹ̀lú ìdojúkọ táa ń ní ní Nàíjíŕià?
Àlàájì Ọláfaré: À ì rí bi kó nǹkan ọg̀bìn sí pẹ̀lú àwọn ìdojúkọ tí ó ń lé àwọn èèyàn kúrò nínú iṣẹ́ náà, èyí ń kóbá erè oko wọn, Ṣùgbọ́n èré wà nínú iṣẹ́ ọ̀sìn.
Àṣejèrè: Kínni àjọṣepọ̀ tó wà láàrín ẹ̀yin àtàwọn ibi tí a ti ń sin mààlúù lágbègbè yín?
Àlàájì Ọláfaré: A ní ẹgbẹ́ níjọba ìbílẹ̀, àti ní ìpínlẹ̀.
Àjọṣepọ̀ tó dán mọ́rán sì wà láàárín wa.
Àṣejèrè: Kín ni ìmọ̀ràn yín fúnjọba lórí iṣẹ́ ọ̀gbìn, àti iṣẹ́ ọ̀sìn?
Àlàájì Ọláfaré: Bí ìjọba bá le báwa mú owó òògùn tí a fi ń tọ́jú ẹran wálẹ̀, èyí tí a ń pè ní sọ́bsídì, èyí yóò túbọ̀ mú ìrọ̀rùn bá àwa oníṣẹ́ yìí.
Kí wọ́n sì báwa wá ibi táa ti lè máa sin mààlúù, a rí i pé tí mààlúù ń gba etí oko olóko kọjá, tó sì jẹ ewé kòkó kan, owó iyebíye ni wọ́n máa ní kí a mú wá, to sì le dá wàhálà sílẹ̀ pẹ̀lú.
Àṣejèrè: Ṣé kò ṣeé ṣe kí a sin mààlúù lójú kan tàbí nínú ọgbà kan ni?
Àlàájì Ọláfaré: Kò ṣeé ṣe, nítorí tí mààlúù bá jẹun níbì kan lénìí, tí kò tó o, bó bá tún yàgbẹ́ síbẹ̀ kò jẹun níbẹ̀ lọ́jọ́ kejì, wọ́n fẹ́ máa rìn káàkiri láti jẹun àti láti mu omi, Èyí ló ń fa aáwọ̀ láàrín àwọn tí ń da mààlúù àti àwọn àgbẹ̀, Ìjọba ìpínlẹ̀ tilẹ̀ ń gbìyànjú láti parí aáwọ̀ tó wà láàrín wa; tí Ọnarébù Múdàṣírù jẹ́ alága fún ìgbìmọ̀ ná́à, ṣùgbọ́n tí wọn kò ì tí ì rí i yanjú rárá.
Ìjọba tun kìlọ̀ fáwọn òtẹ́ẹ̀lì àti iléèjọsìn tó ń ṣílẹ̀kùn wọn lásìkò yìí
Ìkìlọ̀ ti lọ fún gbogbo àwọn iléègbafẹ́ àti ibùdó fàájì tó wà nípínlẹ̀ Èkó pé ẹnikẹ́ni kò gbọdọ̀ ṣílẹ̀kùn títí dìgbà tíjọba yóò fi sọ pé kí wọ́n ṣílẹ̀kùn wọn nítorí àrùn Kòrónà tó ṣì ń jà ràìn ràìn lọ́wọ́.
Àjọ tó ń ṣàmójútó ètò ààbò nípínlẹ̀ Èkó, ìyẹn Lagos Safety Commission ló sọ̀rọ̀ yìí lẹ́yìn tí wọ́n fi kọ́kọ́rọ́ tí àwọn iléègbafẹ́ kan tí wọ́n tàpá sófin ìjọba lópin ọ̀sẹ̀ tó kọjá yìí.
Àwọn iléègbafẹ́ àti iléèjọsìn mẹ́wàá ni àjọ ọ̀hún ti pa láìpẹ́ yìí, nítorí tí wọ́n kùnà láti bọ̀wọ̀ fún òfin sún-fúnmi-sún-fún-ẹ, tó de gbogbo àwọn iléèjọsìn àtàwọn iléègbafẹ́ nítorí àrùn Kòrónà tó ṣì ń jà lọ́wọ́.
Alẹ́ pátápátá tí àjọ ọ̀hun lọ káàkiri láti ṣàbẹ̀wò sáwọn iléègbafẹ́ kan lọwọ́ ti tẹ àwọn tó lu òfin ìjọba yìí, gẹ́gẹ́ bí adarí àjọ náà.
Ọ̀gbẹ́ni Lánre Mọjọlá ti sọ pé lára àwọn iléègbafẹ́ tí ọwọ́ tẹ̀ náà ni The Harvest, Bay Lounge, The Heavens Suites, Angle Villa Bar, Ehi Guest House & Gardens Egbeda, àti iléètura Mountain Top tó wà l’Ójòdú, Ọ̀gbẹ́ni Ṣeun Awójọbí tó darí ikọ̀ olùbẹ̀wò náà sọ pé nígbà táwọn ń fọwọ́ òfin mú àwọn iléètura wọ̀nyí lálẹ́ Fraide tó kọjá, ṣe làwọn tó wáá gbafẹ́ bẹ̀rẹ̀ sí í yìnbọn lu àwọn agbèfọ́ba tíjọba rán níṣẹ́, awọn tíye wọn tó ọgọ́rùn la gbọ́ pé wọ́n kóra jọ tí wọ́n ń ṣe fàájì lótẹ́ẹ̀lì náà ní Bàrúwá n’Ípájà, èyí tó lòdì sófin ìkóraẹnijọ lásìkò Kòrónà yìí.
Òtẹ́ẹ̀lì náà ti wà ní títìpa báyìí, iṣẹ́ ṣì ń lọ láti fi ọwọ́ òfin mú gbogbo àwọn tọ́rọ̀ náà kàn.
Bákan náà ni wọ́n rọ gbogbo àwọn iléeṣẹ́ tí kò tí ì forúkosílẹ̀ pẹ̀lú àjọ òun lórí àdírẹ́sì yìí lórí ẹ̀rọ ayélujára wọn: www.lasgsafetyreg.com.
Ẹ dákẹ́ ‘rúmọ́ọ̀sì’, Olorì Ọọ̀ni kò tí ̀i bímọ
Láti àárọ̀ àná nìròyìn ti ń jà ràìn káàkiri orí ẹ̀rọ ayélujára pé Olorì Naomi Ṣílẹ̀kùọlá ti bímọ, kódà wọ́n tún ní ọmọkùnrin làntìlanti ni olorì bí, wọ́n sì tún ní kì́í ṣe ààfin ni òjíṣẹ́ Ọlọ́run náà bímọ ọ̀hún sí.
Àwọn tí wọn ń sọ ìsọkúsọ yìí tún sọ pé láti oṣù kínní ọdún yìí làwọn ti ń ṣàkíyèsí pé ṣe ni Olorì Naomi ń sanra sí i, wọ́n láwọn mọ̀ dájú pé obìnrin náà ti lóyún, àti pé láti bíi oṣù mẹ́ta kan ni wọ́n ti kó ẹrù rẹ̀ kúrò láàfin, ìtumò èyí ni pé Ọọ̀nirìṣà, Babátúndé Ògúnwùsì, Ọ̀jajà II, kò fẹ́ káwọn èèyàn mọ ìgbà tí ìyàwó rẹ̀ máa bímọ ni.
Àwọn oníròyìn ẹlẹ́jẹ̀ yìí tiẹ̀ tún ń sọ pé ṣe l’Ọọ̀ni ti fún ọmọkùnrin ọ̀hún lórúkọ, wọ́n ní Ọmọọba Adésọjí Adérẹ̀mí Ògúnwùsì ni kábíyèsí fún ọmọ náà.
Ṣùgbọ́n, gbogbo ohun tí àwọn oníròyìn ẹlẹ́jẹ̀ yìí ń sọ kiri orí ẹ̀rọ ayélujára, irọ́ funfun báláú ni, kò sóòtọ́ kan níbẹ̀.
Moses Ọláfare, akọ̀wé ìròyìn Ọọ̀niríṣá ti ní káwọn oníròyìn da àhesọ náà nù, ó ní kò sóòtọ́ ọ̀rọ̀ nínú rúmọ́ọ́sì tí wọ́n ń gbé kiri náà.
Mi ò ní fèsì sọ́rọ̀ t’Ọ́básanjọ́ sọ sí mi báyìí – Gàní Adams
Láídé Gold
Lọ́sẹ̀ tó kọjá yìí ni Ààrẹ orílẹ̀-èdè yìí tẹ́lẹ̀, Olóyè Olúṣẹ́gun Ọbásanjọ́ fòpin sí àhesọ ọ̀rọ̀ táwọn kan ń gbé pòòyì ẹnu kiri láti ọ̀sẹ̀ tó kọjá pé òuń ti parí ìjà ọlọ́dún pípẹ́ tó wà láàrín rẹ̀ àti Iba Gàní Adams Ààrẹ Ọ̀nà Kakaǹfọ̀.
Ẹbọra Òwu sọ pé, kò yẹ káwọn èèyàn máa pọ́n nǹkan tí kò ṣe é pọ́nlé kọjá bó ti yẹ torípé kò síjà láàrín àwọn méjèèjì, ó kàn jẹ́ pé ìṣesí àti Ìhùwàsí rẹ̀ ni kò wu òun bó ti wù kó kéré mọ.
Ìròyìn tó jà ràiǹ lọ́sẹ̀ tó kọjá náà gba ìgboro kan pé Bàbá Ìyábọ̀ ti padà bá Gàní Adams parí ìjà tó ti ń lọ láàrín àwọn méjèèjì fún ọdún mẹ́ẹ̀ẹ́dógún gbáko, wọ́n ni ìpàdé ìpẹ̀tùsíjà náà wáyé nílé Olóyè Ayọ̀ Adébánjọ nílùú Èkó.
Báwọn èèyàn ṣe ń sọ pé irú ìgbésẹ̀ náà dára torípé ní báyìí ìṣòkan ló yẹ kí gbogbo ọmọ Yorùbá máa wá, bí oníkálùkù bá wà ní ìrẹ́pọ̀ ni nǹkan táa ń fẹ́ yóò tó wa lọ́wọ́ ṣùgbọ́n àjáàbalẹ̀ ni ẹbọra òwu fọ̀rọ̀ ọ̀hún ṣe nínú àtẹ̀jáde kan tí alákóso ọ̀rọ̀ ìròyìn rẹ̀ Kẹ́hìndé Akínyẹmí fi síta ló ti pe àkíyèsí àwọn èèyàn sí ohun tó ṣẹlẹ̀ gangan nílé Olóyè náà.
Olóyè Olúṣẹ́gun Ọbásanjọ́ ṣàlàyé nínú àtẹ̀jáde náà pé ‘Lóòótó ni mo lọọ ṣàbẹ̀wò sí Olóyè Ayọ̀ Adébánjọ nílé rẹ̀ tó wà ní Lẹ́kkí Phase 1 lọ́jọ́ kejì oṣù yìí tí mo sì bá Gàní Adams níbẹ̀, ká má parọ́ mi ò bá ọmọkùnrin náà jà ṣùgbọ́n àwọn ìwà rẹ̀ látẹ̀yìnwá àti bó ṣe ń lo ìgbésí ayé rẹ̀ kò wù mí rárá bẹ́ẹ̀ ni kò bá àlàkalẹ̀ ètò témi mu.
Ọbásanjọ́ tẹ̀ síwájú nínú ọ̀rọ̀ rẹ̀ pé, ọdún ti pẹ́ tóun ti kọ̀ jálẹ̀ láti ṣe ìpàdé kan pẹ̀lú Gàní kódà nígbà tóun wà lórí àlèéfà gẹ́gẹ́ bí Ààrẹ orílẹ̀-èdè yìí àti lẹ́yìn tóun ti fi ipò náà sílẹ̀ bí ó tilẹ̀ jẹ́ pé lọ́pọ̀ ìgbà ni ọkùnrin náà máa ń kọ̀wé ẹ̀bẹ̀ ránṣẹ́ láti rí òun ṣùgbọ́n ṣe lòun máa ń kọ̀ jálẹ̀.
Àar̀ẹ tẹ́lẹ̀ náà wá fi kún ọ̀rọ̀ rẹ̀ pé, bí a bá tiẹ̀ rí ẹni tóun ṣẹ̀ lọ́kùnrin tàbí lòbìnrin, orí kò níi di ìrù láéláé, òun kò ní í re ibí kan láti parí ẹ̀ bíkòṣe nínú ọgbà ilé òun nílùú Abẹ́òkúta.
Ẹ̀wẹ̀, ìwé ìròyìn Àṣejèrè pe Iba Gàní Adams lórí fóònù láti gbọ́ tẹnu wọn lórí ọ̀rọ̀ tí Olóyè Ọbásanjọ́ sọ ṣùgbọ́n ohun tí wón bá wa sọ náà ni pé, kò sọ́rọ̀.
Àtolówó àti mẹ̀kúnnù ni Rélùweè tuntun wà fún – Ọ̀gá Rélùweè, Jerry Oche
Bẹ́ẹ bá dèlùú òyìnbó, kìí ṣe ibi táwọn èèyàn ti ń ṣiṣẹ́ ni wọ́n ń gbé, èèyàn le máa ṣiṣẹ́ ní Èkó kó máa gbé Ìlọrin tàbí Ọ̀yọ́, ṣùgbọ́n àwọn tó ń ṣerú ẹ̀ lọ́dọ́ tiwa níbí, nǹkan kékeré kọ́ lojú wọn ń rí, pàápàá pẹ̀lú ìṣòro súnkẹrẹ-fàkẹrẹ tó ń lọ lọ́wọ́ lásìkò yìí.
Ṣùgbọ́n ibi tíléeṣẹ́ Rélùweè wà fẹ́ kí ọrọ̀-ajé orílẹ̀-èdè yìí dé nìyẹn.
Kò sì yààyàn lẹ́nu nígbà tí ọ̀gá iléeṣẹ́ ọ̀hún sọ láìpẹ́ yìí pé èròǹgbà iléeṣẹ́ òun ni láti mú káwọn èèyàn máa wá láti Abẹ́òkúta wáá ṣiṣẹ́ l’Ékòó, láti Ìbàdàn máa wá ṣiṣẹ́ l’Ekòó àti bẹ́ẹ̀ bẹ́ẹ̀ lọ.
Ohun tó sì ṣeé ṣe ni, nítorí ìrìnàjò náà kò ju wákàtí kan lọ, láì sí súnkẹrẹ-fàkẹrẹ.
Kìí ṣe bẹ́ẹ̀ nìkan ọkùnrin náà ní yóò rọrùn fáwọn àgbẹ̀ àtàwọn aláróbọ̀ láti máa kó nǹkan oko wọn láti ìgbèríko wá sí ìgbooro ọjà wáá tà lówó pọ́ọ́kú.
Èròǹgbà iléeṣẹ́ yìí ló mú kí Àṣejèrè tẹkọ̀ létí lọ sọ́dọ̀ ọ̀gá iléeṣẹ́ ọ̀hún, Alágba Jerry Oche, tí wọ́n ń pè ní Lagos Railway District Manager (RDM) láti fọ̀rọ̀wérọ̀ pẹ̀lú wọn lórí ìdàgbàsókè tuntun tó dé bá iṣẹ́ Rélùweè àti ohun tí àwọn aráàlú gbọ́dọ̀ máa retí.
Ohun tí Ògbéni Jerry Oche bá akọ̀ròyìn wa, SAM.AKÍNRÓLÉ sọ lọ́fíìsì wọn rèé.
Kín ni ìdí tí ẹ fi pẹ́ tó yìí?
Ọdún 1898 niléeṣẹ́ Rélùweè bẹ̀rẹ̀, ọdún 1998 la ṣe ọgọ́rùn-ún ọdún.
Ẹ mọ iye ọdún tó dà báyìí.
Iléeṣẹ́ Rélùweè kìí ṣe ẹgbẹ́ onímọ́tò, NURTW, kìí ṣẹgbẹ́ kan lẹ́ka ìgbòkègbodò ọkọ̀.
Iṣẹ́ tiwa ni láti gbé àwọn èèyàn láti ibùsọ̀ kan síbùsọ̀ kejì, níbi tí ojú irin bá sì wà ni.
Ibi tí kò bá sí ojú irin, ẹ ò le rí iléeṣẹ́ Rélùweè níbẹ̀ rárá.
Bíi ẹgbẹ̀rún mẹ́ta àtààbọ̀ kìlómítà ni ojú irin táa ní lórílẹ̀-èdè yìí, ojú irin àtijọ́ ni mo ń sọ o.
Ṣùgbọ́n a ti ń kó ojú-irin tuntun, ìyẹn Rélúweè mí-ìn báyìí.
Nítorí náà, kò rọrùn fún ẹni tó wà ní Ìkòyí tàbí Lẹ́kkí tàbi Victoria Island láti tètè mọ̀ pé Rélùweè ṣì ń ṣiṣẹ́, nítorí kò gba àdúgbò wọn kọjá.
Ṣùgbọ́n bí ẹ bá bèèrè lọ́wọ́ àwọn tó ń gbé Ìjú, Àgbàdo, Ìtóri títí dé Kájọlà, wọ́n á mọ̀.
Ọ̀pọ̀lọpọ̀ àwọn èèyàn ni kìí le wá sí Èkó bí Rélùweè kò bá ṣiṣẹ́.
Kín ni ìyàtọ̀ láàrín ojú irin àtijọ́ àti èyí tí ẹ ṣẹ̀ṣẹ̀ ń ṣe lọ́wọ́?
Wọ́n fẹ̀ jura wọn lọ.
Awọn ọkọ̀ Rélùweè tuntun yẹn ni wọ́n ń lò nílẹ̀ òkèèrè, ó gba èrò, ó ní àyè fún àwọn ẹrù àti èrò, bákan náà lèèyàn tún le rí àwọn ẹ̀yà ara ọkọ̀ náà, ìyẹn páàtì rà, kìí ṣe àwọn ọkọ̀ téèyàn kò ní le rí páàtì rẹ̀ rà.
Àwọn tuntun yẹn sì tún ń sáré ju tàtijọ́ lọ.
Àwọn èrò mélòó lẹ ń kó lójúmọ́?
Bó tiẹ̀ jẹ́ pé a ṣẹ̀ṣẹ̀ bẹ̀rẹ̀ iṣẹ́ padà ni, ṣùgbọ́n kí a tóó dáwọ́ iṣẹ́ dúró, a ń gbé tó ẹgbẹ̀rún mẹ́wàá èèyàn lójúmọ́.
Ṣùgbọ́n lọ́wọ́ yìí, àwọn èrò táa ń kó kò ju bíi ẹgbẹ̀rún márùn-ún sí méje lọ, nítorí a ti dín àwọn ọkọ̀ táa ń lò kù.
Láyé àtijọ́ àwọn òbí wa tó ń ṣòwò máa ń lọ láti ọ̀dọ̀ wa níbí, wọ́n á kó ọjà lọ sókè ọya lọọ ṣòwò kárà-kátà, ǹjẹ́ irú ẹ̀ ṣì ń ṣẹlẹ̀ níléeṣẹ́ Rélùweè?
Dáadáa, lọ́jọ́ Fráìde tó kọjá, ọ̀kan nínú àwọn Rélùweè wa gbéra lọ sí Kánò, bí mo ṣe ń bá yin sọ̀rọ̀ lọ́wọ́ yìí, ó ṣẹ́ṣẹ̀ gbéra nílùú Jẹ́bbà ni, ó ń padà bọ̀ l’Ékòó nìyẹn, Bó bá sì tún di ọjọ́ Fraide yóò tún padà lọ sí Kánò, Ọ̀sọ̀ọ̀sẹ̀ ló máa ń lọ bọ̀.
bó bá sì máa lọ bẹ́ẹ̀ yẹn; ó má gba Abẹ́òkúta, Ìbàdàn, Ìwó, Òṣogbo, Ọ̀ffà, Ìlọrin, Jẹ́bbà, Mọ́kwá, Ìlọrin, Kútúwenji.
Ẹ̀yin náà rántí àwọn ìlú táa fi ń ṣe yẹ̀yẹ́ láyé àtijọ́, àwọn bíi Kútúwenji, a ń gbé èrò; a sì tún ń gbé ẹrù.
Àwọn ìgboro Èkó àti itòsí ǹkọ̀?
Bẹ́ẹ̀ ni, lọ́wọ́ yíí, Rélùweè wa ń ná Èkó sí Ìbàdàn, kódà ọ̀fẹ́ la ń ná èyí lọ́wọ́ yìí, nítorí a fi ń wo bí àwọn ọkọ̀ ojú-irin wa ṣe ń ṣiṣẹ́ sí, kó tóó di pé a tún máa bẹ̀rẹ̀ iṣẹ́ padà.
Ṣé ẹ rántí pé mo sọ fún yín pé a ò tíì bẹ̀rẹ̀ iṣẹ́ ní pẹrẹu, a kàn sì ń dán àwọn ọkọ̀ yẹn wò lójú irin, ká fi mọ bí wọ́n ṣe ń ṣiṣẹ́ sí ni.
Fún ìṣẹ́jú mélòó wà ni Ìrìnàjò Èkó sí Ìbàdàn yẹn?
Kò tó wákàtí méjì o, ṣé ẹ mọ̀ pé kò sí gó síloò, kò sí wàhálà súnkẹrẹ fàkẹrẹ, ọkọ̀ yẹn sì ń sáré ju ti tẹ́lẹ̀ lọ.
Mo sọ fún yín ṣáájú pé ọkọ̀ táa ń lò lọ́wọ́ yìí, tí wọ́n ń pè ní Standard Gauge, ó ń sáre ju ti tẹ́lẹ̀ lọ, tí wọ́n ń pè ní Narrow Gauge lédè òyìnbó.
Nígbà tó bá máa fi di inú oṣù kẹrin, iṣẹ́ máa bẹ̀rẹ̀ ní pẹrẹu.
Ẹ ń sọ̀rọ̀ nípa ìyàtọ̀ tó wà láàrín iléeṣẹ́ Rélùweè àti ìdí tíléeṣẹ́ ọ̀hún fi pẹ́ tó bẹ́ẹ̀ lẹ́ẹ̀kan, ẹ ò tí ì parí ọ̀rọ̀ náà.
Ohun tí mo ń gbìyànjú àti sọ ni pé, ìdí táwọn èèyàn fi rí iléesé Rélùweè bí iléeṣẹ́ àwọn arúgbó ni pé iléeṣẹ́ ìjọba ni, àwọn tó sì ń ṣiṣẹ́ níbẹ̀, òṣìṣẹ́ ìjọba ni wọ́n, ó dìgbà tíye ọdún bá pé ọdún márùndínlógójì kí wọ́n tóó fẹ̀yìntì níbẹ̀.
Iléeṣẹ́ náà ti lé lọ́gọ́rùn úu ọdún, kò ṣeé ṣe fún yín láti tún rí àwọn arúgbó ayé àtijọ́ yẹn níbẹ̀, nítorí wọ́n ti fẹ̀yìntì.
Bákan náà, ìjọba kò mú ọ̀rọ̀ iléeṣẹ́ Rélùweè kéré mọ́ o, wón ti rí i pé gbọ̀ọ̀rọ̀gbọọrọ ni Rélùweè fi ju àwọn ẹ̀ka ọkọ̀ yóókù lọ.
Lọ́nà wo?
Kò burú, èèyàn mèlòó ni bọ́ọ̀sì ń kó lẹ́ẹ̀kan ṣoṣo?
Bóýa méjìdínlógún tàbí mẹ́rìnlélógún.
Bó jẹ́ móluẹ̀ ni ńkọ́?
Ká sọ pé ọgọ́rùn èèyàn léèkan ṣoṣo.
Ṣùgbọ́n, ọ̀kan nínú àwọn ọkọ̀ táa so mọ́ra wọn lójú irin yẹn yóò gbé èèyá̀ méjìléláàádọ́rùn (92) lẹ́ẹ̀kanṣoṣo, gbogbo àwọn ọkọ̀ táa so mọ́ra lójú irin yẹn sì jẹ́ mẹ́rìnlá.
Báa bá wá ṣe ìṣirò rẹ̀ ńkọ́, ìyẹn tí lé lẹ́gbẹ̀rún kan, kódà tẹ́ẹ bá ṣe ìṣirò yẹn dáadáa, ó lé lẹ́gbẹ̀fà èèyàn táa ń gbé lẹ́ẹ̀kan ṣoṣo.
Ǹjẹ́ ìyẹn kò ju èrò ti móluẹ̀ ń gbé lọ?
Ìtumọ̀ ẹ̀ ni pé bíi móluẹ̀ mẹ́wàá laa ń kó kúrò lójú títì lẹ́ẹ̀kanṣoṣo.
Ẹ jẹ́ ká tún wo àwọn tó ń dúró nínú ọkọ̀ o.
Ọ̀pọ̀ ìgbà gan an ló jẹ́ pé àwọn èèyàn tó ń dúró ju àwọn tó jókòó nínú Rélùweè lọ.
Ohun tó mú kó yàtọ̀ sáwọn ẹ̀ka ọkọ̀ yóókù nìyẹn.
Bí ìjọba ìpínlẹ̀ bá le kówó lé e lórí, ìyàtọ̀ púpọ̀ ló máa dé bá ètò ìgbòkègbodò ọkọ̀ lórílẹ̀-edè yìí.
Ẹ jẹ́ ká gbóríyìn fún ìjọba Èkó tí wọ́n ti bẹ̀rẹ̀ èyí tí wọ́n ń ṣe lọ́wọ́ láti Òkòkòmaikò sí Èkó, ẹ̀yin náà ẹ wo àwọn ìnira tí ọkọ̀ yẹn máa mú kúrò lọ́dọ̀ àwọn aráàlú tí yóò máa lò ó, nígbà tó bá bẹ̀rẹ̀ iṣẹ́.
Ẹni tó ń gbé Àgbàdo, tó ń lọọ ṣiṣẹ́ ní VI, ǹjẹ́ kò mú ọpọlọ dání pé kí n gbé ọk̀ọ mi sílẹ̀ kí n wọ ọkọ̀ ojú irin.
Ibi taa ń gbé iṣẹ́ Rélùweè lọ lórílẹ̀-èdè yìí nìyẹn, ìyẹn ni pé Rélùweè tí olówó àti mẹ̀kúnnù le wọ̀, ohun tó jẹ wá lógún nìyẹn.
Ìyẹn ló fẹ́ kí n bèèrè pé irú àwọn èèyàn wo le ń retí kí wọ́n wáá wọ àwọn Rélùweè yín, ǹjẹ́ àyé wà fún àwọn oníṣòwò kéréje-kéréje wa?
Kò sẹ́ni tí kò sí fún, ó wà fún olówó, ó wà fún mẹ̀kúnnù, kódà bẹẹ bá fẹ́ẹ́ ṣèpàdé níléeṣẹ́ yín, tí ẹ sì fẹ́ẹ́ rìnrìnàjò, ẹ lè kó ara yín wá, kí ẹ máa rìnrìnàjò yín lọ, kí ẹ sì tún máa ṣèpàdé yín lọ.
Táwọn olówó ńlá náà wà.
Ǹjẹ́ àwọn nǹkan tí ẹ ń sọ fún wa yìí le pẹ́?
Bẹ́ẹ̀ ni, èyí ló mú kí ìjọba àpapọ̀ ṣàgbékalẹ̀ iléèwé yunifásítì Rélùweè tí wọ́n gbé lọ sílùú Katsina lọ́hùn-ún.
Ìdí ni pé kò sí iléesé Rélùweè ní Nàíjíríà, a sì fẹ́ kó wa gẹ́gẹ́ bó ti wà nílẹ̀ South Afrika àti ní Egypt.
Lóòótọ́ làwọn iléèwé ẹ̀kọ́ṣẹ́ wà fún àwọn òṣìṣẹ́ Rélùweè, ṣùgbọ́n ìwọ̀nba ìṣẹ́ ni wọ́n ń ṣe níbẹ̀, ohun tó fa yunifásítì nìyẹn.
Bákan náà ni iléeṣẹ́ tí a ṣí sí Kájọ́la, àwọn ni wọ́n á máa ṣe ọkọ tí a fi ń gbé ẹrù àti èèyàn, kò dìgbà táa bá dé ilẹ̀ òkèèrè.
Yàtọ̀ sí ìmúgbòòrò tí ẹ ń mú bá àwọn ọkọ̀ Rélùweè wa, kí tún làwọn àǹfààní ọrọ̀-ajé tó tún le ṣẹlẹ̀ sáwọn aráàlú?
Ohun kan tó ṣe pàtàkì jùlọ ni pé, ìmúgbòòrò tó ń bá Rélùweè tuntun tí a ń ṣe lọ́wọ́ yìí máa mú kí ìdàgbàsókè ṣẹlẹ̀ láwọn ìlú kan.
Nítorí àwọn ibùdókọ̀ tuntun máa dìde, báa ṣe ní Ìjókò, Kájọlà, àti bẹ́ẹ̀ bẹ́ẹ̀ lọ, bẹ́ẹ̀ la máa ní àwọn ibùdókọ̀ tuntun tí wọ́n jẹ́ ìlú táwọn èèyàn kò mọ̀ tẹ́lẹ̀.
Èyí sì tún máa fún àwọn oníléeṣẹ́ ńlá ńlá láǹfààní àti lọọ dáṣẹ́ sílẹ̀ láwọn ìlú yẹn àti agbègbè wọn, gẹ́gẹ́ báa ṣe ní nìlúú Ọ̀tà.
Ó dàbíi ìgbà téèyàn lọọ dá iléeṣẹ́ sílẹ̀ tàbí dá iléèwé gíga sílẹ̀ sábúlé ni, ó ti di dandan kí abúlé yẹn lajú tipátipá, nítorí àwọn èèyàn máa wá síbẹ̀ wá ṣe ohun kan tàbí ìkejì.
Bó ṣe máa rí fún àwọn àdúgbò tuntun táa fẹ́ẹ́ gbé Rélùweè tuntun yẹn gbà nìyẹn.
Mo ń kí àwọn èèyàn abúlé yẹn kú ojú lọ́nà.
Ǹjẹ́ àwọn ọmọ ilẹ̀ wa wà nínú àwọn tó ń ṣiṣẹ́ pẹ̀lú àwọn agbaṣẹ́ṣe tí ẹ gbéṣẹ́ fún?
Bẹ́ẹ̀ ni, àwọn ọmọ wa wà nínú wọn, iléeṣẹ́ táa gbéṣẹ́ fún náà láwọn ọmọ ilẹ̀ wa tó ń ṣiṣẹ́ pẹ̀lú wọn.
Ǹjẹ́ ó ṣeé ṣe ká ṣòfin tó máa fòfin de àwọn ọkọ̀ àjàgbé eléjò láti máa lo ọkọ̀ ojú irin, dípò ojú títì tí wọ́n ń gbé ẹrù wọn gbà?Àwọn aṣòfin wa ló máa ṣèyẹn, ṣùgbọ́n ká tóó le ṣèyẹn, a gbọ́dọ̀ ní àwọn ọkọ̀ ojú irin tó le ṣiṣẹ́ yẹn, ohun táa ní kò tí ì tó rárá.
Ohun tó dára ni, ṣùgbọ́n àsìkò kò tí ì tó.
Fún àpẹẹrẹ, apá wa kò ká àwọn tí wón ń wáá bá wa pé ká bá àwọn gbé kònténà wọn láti Àpápá, nítorí àkóko àti iye owó táa ń gbà lọ́wọ́ wọn, lára àwọn ìpèníjà tó wà lọ́wọ́ nìyẹn.
Àwọn tó ń tàgbò àtàwọn tí wọn ń gun orí rélùweè ńkọ́, kí lẹ fẹ́ẹ́ ṣe sọ̀rọ̀ wọn?
À ń bá wọn sọ̀rọ̀, bẹ́ẹ̀ la sì ń bẹ̀ wọ́n, ṣùgbọ́n kí àwa aráàlú náà ràn wá lọ́wọ́, kí wọ́n máa fi tó àwọn agbófinró létí, àwọn tíwà ibi wà lọ́wọ́ wọn, kí wọ́n ta àwọn ọlọ́pàá lólobó, bákan náà káwọn tó ń rọ̀mọ́ ọkọ̀ náà yéé ṣe bẹ́ẹ̀.
Lákòtán, kí ló mú ìfàsẹ́yìn bá iléeṣẹ́ Rélùweè gan-an ná?
Láti orí ìjọba Abacha ni ìjọba àpapọ̀ ti bẹ̀rẹ̀ sí í náwó lórí iléeṣẹ́ Rélùweè.
Ṣáájú àkókò yẹn, ojú títì nìjọba ń náwó lé lórí, tí wọ́n ń ṣe àwọn ọ̀nà tuntun, wọn ò náwó lórí àwọn ọkọ̀ Rélùweè.
Lẹ́yìn Abacha, àwọn tó wà lẹ́yìn Abacha náà ṣe tiwọn, bẹ́ẹ̀ náà ni Ọbásanjọ́ àti Yáràduà pẹ̀lú Jonathan kó tóó di pé Buhari náà gbaṣẹ́ ọ̀hún tó sì ń tẹpá mọ́ ọn gan-an.
Lọ́rọ̀ kan, àwọn ìjọba wa ti káràmásìkí iṣẹ́ ojú títì ju ojú Rélùweè lọ, èyí kò sì yẹ kó rí bẹ́ẹ̀.
Ó níye tílẹ̀ China ń ná lọ́dọọdún lórí Rélùweè, ó yẹ káwa náà níye ta ó máa ná lórí Rélùweè lọ́dọọdún.
Nítorí náà la ṣe gbọ́dọ̀ dúpẹ́ lọ́wọ́ Ààrẹ Buhari àti mínísítà fún ìgbòkègbòdò ọkọ̀, Rótìmí Amaechi fún iṣẹ́ takuntakun tí wọ́n ń ṣe lẹ́ka náà.
Ohun táwọn ọmọ Nàíjíríà ń sọ nípa owó iná.
Tóbi Adéyemo lọ sígbooro láti bèèrè ohun táwọn aráàlú ń rí sí ọ̀rọ̀ owó iná tíjọba àpapọ̀ fẹ́ẹ́ fi kún, Ohun tó bá bọ̀ rèé.
Ẹ̀bẹ̀ la bẹ̀ wọ́n o – Adékúnlé Adélékè
Ọ̀rọ̀ náà lágbára o, gbogbo oṣù ni owó iná ń ga só́kè o, Ó sì yẹ kí owó iná máa wálẹ̀ nítorí pé àwa gan ní Nàìjíríà la ń ṣe iná tí à ń lò, kìí ṣe ilẹ̀ òkèèrè ni wọ́n ti ń gbé e wá, nítorí náà ló ṣe yà wá lẹ́nu bó ṣe rí yìí o.
A tiẹ̀ gbọ́ pé wọ́n ń fún àwọn ìlú mìíràn ju àwa lọ níbí, ṣó tún wá yẹ kí owó iná lọ sókè ni, bẹ́ẹ̀ la sì tún ń sanwó iná tí a kò lò, a bẹ Bùhárí kó bá wa wá nǹkan ṣe sí i o.
Báwo ni wọ́n ṣe fẹ́ kẹ́ni tí kò níṣẹ́ sanwó – Pasito Solomon
Ó yẹ kí wọ́n máa yọ owó iná nínú owó oṣù wa ni.
Ohun tó tún burú ni pé kò síṣẹ́, ẹlòmíì gan-an kò tí ì rí ouńjẹ tó máa jẹ, ṣùgbọ́n wọ́n tún ń fi owó kún owó iná, ṣó yẹ kó rí bẹ́ẹ̀.
Ohun témi fẹ́ ni pé kí wọ́n máa yọ owó iná nínú owó oṣù wa, ṣùgbọ́n àwọn tí ẹ ò fún ní iṣẹ́ kọ́?
Báwo le ṣe fẹ́ kí wọ́n máa san án.
Kí wọ́n fi sílẹ̀ bó ṣe wà tẹ́lẹ̀ – Tèmítáyọ̀ Fádípẹ̀
Kí wọ́n jọ̀ ọ́ kí wọ́n má fi owó kún owó iná o, torípé owó iná tí a ń san pọ̀ ju iná tí a ń lò lọ.
Ṣùgbọ́n fún àwa mẹ̀kúnnù, kí wọ́n fi sílẹ̀ bó ṣe wà tẹ́lẹ̀.
Iná tí kò sí ni wọ́n tún fi owó kún – Bọ́lájí Akínyẹmí
A fẹ́ kí wọ́n mú owó iná wálẹ̀.
Ìgbà mííràn gan an wọn kò ní fún wa ní iná déédé, ṣé iná tí kò wá déédé ni wọ́n tún fẹ́ẹ́ gbówó lé, eléyìí kò dára o. Ṣe ni wọ́n tún ń gbé owó gọbọi wá fún wa pàápàá, kí wọ́n ṣàánú wa ò.
Wọn kò ṣàánú àwa mẹ̀kúnnù rárá – Nafisat Adéshínà
Owó yẹn ti pọ̀jù o, kí wọ́n jọ̀wọ́ kí wọ́n bá wa dín in kù, kí wọ́n ṣàánú wa, pàápàá àwa mẹ̀kúnnù Ọlọ́run, kí wọ́n ṣàánú wa o.
Ìjọba Bùhárí kò fẹ́ ká fowó ṣe nǹkan mí ìn rárá – Abíọ́dún Ọpẹ́olúwa
Ṣe ẹ rí nǹkan tíjọba ń ṣe fún wa, kí Ọlọ́run kó ṣàánú wa ni o. Ṣe ẹ rí, àwa lọ́gbọ́n ṣùgbọ́n a kò lágb́ara ni.
Kó tóó di Dìsẹ́ḿbà wọ́n fi owó kún owó iná, wọ́n tún ti fí kún un nínú oṣù kínní yìí, kò dára, Ṣé iná la fẹ́ẹ́ má ná gbogbo owó wa lórí ni, ṣé a ò ní jẹun ni, tàbí ṣé nǹkan mí ìn, kò da bẹ́ẹ̀.
Ṣé wọ́n fẹ́ẹ́ máa fi kún owó iná nígbà gbogbo ni, Kí Ọlọ́run kó ṣàánú wa.
Kí Bùhárí ṣàánú wa – Arábìnrin Délé
Mo fẹ́ kí àwọn ìjọba ṣàánú wa, kí wọ́n yéé fi owó kún owó iná mó, Kí wọ́n ṣàánú aráàlú.
Mi ò faramọ́ ọn rárá – Sunday Ògúnjọbí
Mi ò faramó owó iná tí wón fi kún un o, nǹkan kò rorùn o, a máa sanwó ilé, sanwó ouńje, owó iléèwé omo àti béè béè lo, Kí ìjoba báwa wá se nǹkan se sí i
Kí wọ́n yáa gbé é wálé kíá – Arábìnrin Godwin
Mi ò faramọ́ owó iná tí wọ́n fi kún ún yìí rárá, kí wọ́n tètè yáa gbé e wálẹ̀.
Ohun tó tiẹ̀ máa ń dun èèyàn ni ti wáyà iná wa tí wọ́n ń ká lọ, kí wọ́n bá wa dín in kù o.
Ṣe la ò tún gbádùn iná náà – Zobo Bread
Kí wọ́n dín owó iná kù o, ó ti pọ̀ jù o, a ò tún gbádùn iná ọ̀hún pàápàá.
Kí ìjọba ṣàánú wa ní Nàíjíríà yìí o, Kí wọ́n ṣàánú wa o, kò jọ ọ́ rárá.
Àṣìṣe ńlá gbáà ni – Lékan Ògúnbánwòó
Kò yẹ kó rí bẹ́ẹ̀, nígbà tí àwọn èèyàn ń pariwo pé ìlú ò fararọ, kò sóuńjẹ, kí wọ́n tètè wá àtúnṣe sí I, Ẹ wá fi kún owó iná, níbo lẹ fẹ́ ká ti rí owó ọ̀hún san, kí wọ́n yáa tètè dín in kù o.
Iléèwé wa tó digi àràbà lónìí, ẹgbẹ̀rún lọ́nà ogún náírà péré la fi bẹ̀rẹ̀ – Bàbá Òjó, Olùdásílẹ̀ iléèwé Jextoban
Àbájáde ètò ìwádìí tí iléesé ìjoba tó ń sàkóso ètò èkó níìpínlè Èkó (Ministry of Education) se, wón ní iléèwé Jextoban Secondary School wà lára àwon iléèwé méwàá àkọ́kọ́ tó dángájíá jùlo, láàrin àwon ẹgbẹẹgbẹ̀rún iléèwé àdáni tó wà nípínlẹ̀ Èkó, Alápẹ̀rẹ̀ ní Kétu níléèwé ọ̀hún fìkàlẹ̀ sí níjoba ìbílẹ̀ Kòsòfẹ́, l’Ékòó.
Láìpẹ́ yìí niléèwé ọ̀hún se ayeye ọdún mẹ́ẹ̀ẹ́dọ́gbọ̀n tí wọ́n ti bẹ̀rẹ̀ isẹ́, Èyí ló mú kí ikọ̀ Àsejèrè sàbẹ̀wò sí olùdásílẹ̀ iléèwé náà fún ìfọ̀ròwérọ̀.
Kí lohun tójú wọn rí kí wọ́n tóó bẹ̀rẹ̀, báwo ni wọ́n se bẹ̀rẹ̀ àti bẹ́ẹ̀ bẹ́ẹ̀ lọ.
Ohun tí wọn bá SAM.
AKÍNRÒLÉ sọ ree.
Bí àwon èèyàn bá fẹ́ẹ́ dá iléewé sílẹ̀, ohun tí ọ̀pọ̀ máa ń sáábà ṣe ni kí wọn kó gbogbo ẹ̀ papọ̀, wọ́n á ní jélé-ó-sinmi, wọ́n á ní pamari, wọ́n á ní girama, kódà àwọn kan tún ti ń ní yunifásítì pẹ̀lú ẹ̀ báyìí.
Kí ló fà á tó fi jẹ́ pé kìkì iléèwé girama lẹ̀yin yàn láti dá sílẹ̀ lásìkò tí ẹ dá iléèwé yìí sílẹ̀?
Ẹ ṣeun púpọ̀, mo ti wà nínú iṣẹ́ àwọn ẹ̀rọ kòmpútà tẹ́lẹ̀, iṣẹ́ yẹn ni mo kọ́, òhun ni mo kà níwèé, iṣẹ́ náà ni mo ṣe títí di 1986.
Mo dá iléeṣẹ́ kan sílẹ̀ pẹ̀lú àwọn ọ̀rẹ́ mi mẹ́ta, ṣùgbọ́n nígbà tí mo di àtúnbí lọ́dún 1984 ó dà bíi pé àjọsepò wa kò leè dán mọ́rán mọ́.
Ìkínní kúrò níléeṣẹ́ yẹn ní 1986 ẹnìkejì kúrò ní 1988, wọ́n ní bí a ṣe jọ ń ṣepọ̀ kò leè lọ geere mọ́.
Wọ́n ní bémi ṣe ń ronú yàtọ̀ sí báwọn ṣe ń ronú.
Agbaṣẹ́ṣe là ń ṣe lásìkò náà, ṣùgbọ́n wọ́n ní a ò le jọ máa ṣe bẹ́ẹ̀ mọ́.
Nígbà tí wọn kúrò lèmí wá gbàdúrà sí Ọlọ́run pé Olúwa, iṣẹ́ wo lèmí le ṣe tí mi ò ní máa fún àwọn èèyàn lábàtẹ́lẹ̀, tí mi ò ní lọ́wọ́ sí ǹnkan àbòsí àti màgò-mágó.
Ọlọ́run bẹ̀rẹ̀ sí í fi ìran yìí hàn mí, lóòótó mi ò mọ ǹnkan tí mò ń rí o, fún ọdún mẹ́fà ni ìran yẹn fi ń wá, kó tóó di pé ó yé mi pé iléèwé girama ni Ọlọ́run fẹ́ ki n dá sílẹ̀.
Ìgbà tí mo bá rí ìran yẹn, mo máa ń bá ara mi níléèwé girama tí mo ti jáde, yálà kí n maa kọ́ èèyàn àbí kí n maa ṣe àbójútó kan.
Láì fa ọ̀rọ̀ gùn, ó yé mi pé iléèwé ló yẹ kí n dá sílẹ̀, bẹ́ẹ̀ mo ti ṣiṣẹ́ ní WAEC, mo tún ṣiṣẹ́ ní JAMB, níbi tí wọn sèdánwò fáwọn ọmọléèwé, Ìdí kọ̀mpútà ni mo wà.
Bí mo bá rí àwon òbí tí wọn wá èsì ìdánwò àwọn ọmọ wọn, inú wọn kìí sáábà dùn, èyí sì máa ń kọ mí lóminú, àbí nígbà téèyàn kọ́ ọmọ fún ọdún mẹ́fà, tí wọn wá wo èsì ìdánwò rẹ̀ tó jẹ́ pé ṣe lọmọ náà fìdí rẹmi, ó wá fihàn pé àwa náà le se ǹnkan láti ran àwọn ọmọ lọ́wọ́, tó jẹ́ pé tí wọn bá lọọ ṣèdánwò, ó yẹ kí wọn le ṣe àṣeyọrí lẹ́ẹ̀kan ṣoṣo.
Ìgbà tí mo wà ní WAEC, ọdọọdún la máa ń gbọ́ pé wọ́n ti rí ìdánwò táwọn ọmọléèwé fẹ́ẹ́ ṣe, èyí máa ń jẹ́ kí àwon ọmọ má fẹ̀ẹ́ láti kàwé, ṣùgbọ́n lásìkò tiwa, kò rí bẹ́ẹ̀ níléèwé girama tí a lọ.
Èyí ló fún mi ní ìdánilójú pé ó ṣeé ṣe kí á kọ́ àwon ọmọ kí won yàn kí won yanjú lá ì rí ìwé ìdánwò bíi tìgbà wa, Ohun tó fa iléèwé girama Jextoban nìyẹn.
Báwo niléèwé náà ṣe bẹ̀rẹ̀ gan-an?
Ẹgbẹ̀rún lọ́nà ogún náírà péré ló wà lọ́wọ́ mí lásìkò tí a fẹ́ẹ́ bẹ̀rẹ̀, Owó ilé tí lánloòdù ilé ní kí á san jẹ ẹgbẹ̀rún lọ́nà àádóje náírà, bẹ́ẹ̀ owó ọwọ́ mi kò ju ẹgbẹ̀rún lọ́nà ogún lọ, ṣùgbọ́n mo sáà gba Ọlọ́run gbọ, ohun tó ṣẹlẹ̀ lọ́jọ́ taa loo rí lánloòdù yẹn ni pé, ìyàwó mi dá lánloòdù lóhùn pé a máa sanwó yẹn.
Ibi tí owó ti jáde ìyàwó mi; Màmá Adùnọlá Òjó ló le sọ, gbogbo bí a ṣe bẹ̀rẹ̀, bí wọn ṣe gba àwọn tísà bí wọn ṣe gba àwọn tó bá wa ṣiṣẹ́, àti bẹ́ẹ̀ bẹ́ẹ̀ lọ àwọn ló mọ̀ nípa rẹ̀, mi ò mọ ǹnkan kan rárá, ṣùgbọ́n nígbà taa nílò owó, mo lọọ bá ọ̀rẹ́ mi kan, mo ṣàlàyé ìpèníjà wa fun, ò sí sọ fún mi pé òun ní owó kan tóun kò lò lásìkò náà, owó yẹn jẹ ẹgbẹ̀rún lọ́nà igba náírà owó ńlá rèé lásìkò yẹn, owó yẹn la fi ṣe gbogbo ǹnkan taa nílò láti ṣe lọ́dún kínní, Kò ní yà yín lẹ́nu pé kí ọdún yẹn tóó parí, a dá owó yẹn padà fún ọ̀rẹ́ mi yẹn.
Kí làwọn ìpèníjà tí e kọ́kọ́ dojúkọ?
Ìkínní, a ò serú ẹ̀ rí, Èkejì kò sówó, sùgbọ́n a nígbàgbọ́ nínú Ọlọ́run pé ibi tó ń darí wa sí yìí, òun fúnra ẹ̀ ló máa pèsè owó, a ò ní owó Kankan a gbọ́kànlé Ọlọ́run.
Bákan náà, iye àwọn ọmọ tó máa wọlé, Ọmọ méjì la kọ́kọ́ fi bẹ̀rẹ̀ nígbà táa ń palèmọ́, Ibi tí a ti ń tún ibi tí a gbà láti lò ṣe, làwọn ọmọ Korea méjì wáá bá wa tí wọ́n láwọn fẹ́ ká máa kọ́ àwọn lédè òyìnbó, sùgbọ́n a ní iléèwé làwá fẹ́ẹ́ dá sílẹ̀ ní oṣù kińní ọdún o, ni sáà kejì Ìpèníjà wa ni owó, a ò sì le polongo ara wa dáadáa, abélé náà la sì ti bẹ̀rẹ̀.
Kí ló dé tí iléeṣẹ́ tí ẹ dá sílẹ̀ pẹ̀lú àwọn ọ̀rẹ́ yín kò fi ṣiṣẹ́?
Ó ṣisẹ́ gan-an nítorí ọdún mókànlélógún la fi ṣiṣẹ́, kó tóó di pé oníkálùkù lọ sí ọ̀nà tiẹ̀.
Ǹjẹ́ ó ṣeé ṣe kí a dá iléeśẹ́ sílẹ̀ nílùú yìí lá ì lówó nínú ìwà ìbàjẹ́ tàbí àbòsí kan, pàápàá lórílẹ̀-èdè yìí?
Bó bá ṣeé ṣe fáwa, ó ṣeé ṣe fẹ́lòmíì.
Ó ní í ṣe pẹ̀lú ìhà tóníkálùkù kọ sí owó àti àseyọrí.
Wọ́n máa ń ní ìsàlẹ̀ ọrọ̀ lẹ́gbin, sùgbọ́n kìí ṣe gbogbo ọrọ̀ ló lẹ́gbin, Mo fẹ́ẹ́ dà bí onílé yìí, sùgbọ́n o ò bèèrè bóyá ó ti jìyà kó tóó nílé lórí, Kìí ṣe gbogbo àwọn tó ń dáṣẹ́ sílẹ̀ lowó won kò mọ́, Ó ṣeé śe láti dáṣé sílẹ̀ láì ní màgò-mágó.
Ṣé ibi tí ẹ fẹ́ kí Jextoban wà ló sì wà báyìí, ǹjẹ́ àwọn ìran tí ẹ rí yẹn ti wá sí ìmúṣẹ?
Bí gbogbo è bá ti wá sí ìmúṣẹ, a jẹ́ pé kò sí iṣẹ́ mọ́ nìyén, nǹkan tí a ń gbìyàjú àti ṣe ni pé ká máa ní ìtẹ̀síwájú kí gbogbo nǹkan tí a ń fẹ́ fáwọn ọmọ ṣeé ṣe, ká dúró sórí òtítọ́ nípa ore ọ̀fẹ́ Ọlọ́run, ojú olódodo máa ń ri ìyọnu, à ì le mú àmúlùmálà mọ́ òrọ̀ ìdánwò le má jẹ̀ káwọn èèyàn wá sódò wa, sùgbón àwọn tó bá mo nǹkan tó ní í ṣe pẹ̀lú òdodo, wọ́n á wà.
A fẹ́ ká pọ̀ si, sùgbọ́n ká kọ́ ọmọ pẹ̀lú ọ̀rò Ọlọ́run àti ìbẹ̀rù rẹ̀, kí wọ́n ṣe dáadáa, a ti ṣe àṣeyọrí lórí èyí, ọkàn wa sì balẹ̀, Iléèwé àti ẹgba ni láyé àtijọ́, kò séni tó ń kọ́ àwọn èèyàn lọ́rọ̀ Ọlọ́run láyé àtijọ́.
Sùgbọ́n, síbẹ̀ náà, ìwà ọmọlúàbí ń dínkù, ǹjẹ́ ohun tí a ń kọ́ àwọn ọmọ yìí ń ṣiṣẹ́?
Ó ǹ ṣiṣẹ́ dáadáa, nítorí ọ̀pọ̀ àwọn ọmọ tó jáde lábẹ́ wa, ìwà wọn máa ń yàtọ̀, Àwọn ọ̀bí máa ń jẹ́rì sí i pé ìgbà tí ọmó wọn débí, ìyàtọ̀ máa ń wà, sùgbọ́n igi kan kò lè dá igbó ṣe, a fẹ́ẹ́ jẹ́ ìmọ́lẹ̀ níbi kọ̀rọ̀ tí a wà yìí.
Lóòótọ́ nígbà tí a bẹ̀rẹ̀ a ń lo ẹgba, sùgbón ọ̀làjú ti dé, àwa náà rí i pé gbogbo nǹkan kọ́ ló la ẹgba lọ, tí ẹ̀yin náà sì jẹ́ aẁòkọ́ṣe fún àwọn ọmọ, nígbà tí wọ́n bá rí ìwà tí àwa olùkọ́ àti aṣáájú ń hù, àwọn náà á kó ara wọn níjánu.
Kí ló fà á tówó àwọn iléèwé yunifásítì ìjọ Ọlọ́run fi pọ̀ to bẹ́ẹ̀, ọ̀pọ̀ àwọn owó yìí owó onírú owó aláta sì ni, kí ló wá dé tí àwọn ọmọ wọn kò le lọ sáwọn iléèwé yẹn?
Ìkòkò tó bá máa jẹ ata ìdí ẹ̀ á gbóná.
Bí ẹ bá mọ iye táwọn iléèwé yẹn ń ná láti ṣàkóṣo ẹ ó mọ̀ pé iye táwọn èèyàn ń san fún owó iléèwé gan an kò tó nǹkan rárá, Láti dá iléèwé yunifásítì sílẹ̀ kìí ṣe nǹkan kékéré, Ẹ jẹ́ ká bẹ̀ẹ̀rẹ̀ owó tí a ń ná lórí àti sanwó oṣù, bí ẹ bá gbé e yẹ̀wò dáadáa, ẹ ó rí i pé àwọn ìjọ sì ń ńawó lórí àwọn iléèwé gíga yẹn.
Ohun méjì tó jẹ ìjọba Èkó lógún ni, ètò il̀era àti ètò ẹ̀kọ́.
Ìbẹ̀ẹ̀rẹ̀ mi ni pé kí làwọn ọ̀nà ìgbàlódé tí ẹ lérò pé ìjọba le múlò láti mú ìtẹ̀síwájú bá ìkẹ́kọ̀ọ́, èyí tí ẹ̀yin aládàáni ń lò lọ́wọ́?
Nǹkan méjì ni bí ẹnìkan bá dúró síwájú ọgọ́rùn ọmọ láti kọ́, kìí ṣe gbogbo wọn ló máa gbọ́ nǹkan tí tísà ń sọ, sùgbọ́n bẹ́nìkan bá dúró síwájú ọmọ mẹ́ẹ̀ẹ́dọ́gbọ̀n, a à lè kọ́ àwọn ọmọ yẹn dáadáa, a à lè mọ ìṣòro àti ìpèníjà ẹnìkọ̀ọ̀kan wọn,Ìyàtọ̀ máa wà níbẹ̀ Èrò ti pọ̀jù láwọn iléèwé ìjọba.
Ìkejì ni ohun èèlò ẹ̀kọ́ṣẹ́ àbí ohun èèlò ìkẹ́kọ̀ó, iye tí wọ́n ní láwọn iléèwé ìjọba kò ká àwọn ọmọ tí wọ́n wà níbẹ̀, kò káárí wọn, èyí sì ń ṣàkóbá fún àwọn iléèwé ìjọba, èyí ni àwọn iléeṣẹ́ àdáni ṣè yàtọ̀ sí àwọn iléèwé ìjọba.
Lákòtán, ètò tí ẹ ṣe fáwọn arúgbó àtàwọn opó láìpẹ́ yìí, kí lẹ rò débẹ̀, nítorí kò wọ́pọ̀ nínú àwọn iléèwé àdáni tó ń ṣerú nǹkan bẹ́ẹ̀?
Bí mo ṣe kọ́kọ́ sọ lákòókò, Màmá Òjó ni Ọlọ́run fi sí lọ́kàn láti ṣe nǹkan yẹn fún àwọn opó àtàwọn arúgbó tó wà ládùúgbò wa, Bí èèyàn bá fi ara rẹ̀ fún Ọlọ́run, Ọlórun a máa bá a sọ̀rọ̀ mo mọ̀ pẹ Ọlọ́run ló fi sí wọn lọ́kàn, gbogbo bí a ṣe ń ṣe ọdún kérésì àti bẹ́ẹ̀ bẹ́ẹ̀ lọ, àwọn kan wà tí kò lágbára à ń sọdún, Bẹ́ẹ̀ àwọn tí a máa ṣe fún tí wọn ò ní le sán padà ni ó lérè ju àwọn tí wọ́n le ṣé padà fún wa.
Ó le jẹ́ ẹnìkan ni ètò yẹn máa ṣe láǹfààní, ó le má jẹ̀ gbogbo èèyàn, sùgbọ́n ìyẹn ló ṣe kókó, Ẹlòmíì opó ni, ẹlòmíì, ọmọ ẹ̀ kò tiẹ̀ sị nítòsí, a wá rò ó pé kí ló dé tí a ò kó wọn jọ láti sọdún fún wọn, gẹ́gẹ́ bí a ṣe ń ṣe fún àwọn ọmọdé, ohun tó fa ètò yẹn nìyẹn.
Ọjà Kàtángówá máa parí láìpẹ́, a ò ní fohunkóhun du ẹnìkan – Fámúyìwá
Alága tuntun tí a ṣẹ̀ṣẹ̀ ṣèbúra fún ní agbègbè ìdàgbàsókè Àgbàdo Òkè Odò, Ọnarébù David Fámúyìwá, ti mú u dá àwọn ọlọ́jà Kátáńgówá lójú pé kò sẹ́ni tí kò ní í rí ìsọ̀ àti ṣọ́ọ̀bù gbà nínú àwọn ọjà tuntun tí dìfẹ́lọ́pà fẹ́ẹ́ kọ́ fún wọn lágbègb̀e náà.
Fámúyìwá sọ̀rọ̀ yìí nígbà tó ń bá Àṣejèrè sọ̀rọ̀ níléèjọba ní Aláùsá, Ìkejà, l’Ékòó, lọ́sẹ̀ tó kọjá nígbà tí gómìnà ṣèbúra fún un tán.
Nígbà to ń sọ̀rọ̀ ó ní, òuń ti ṣèpàdé pẹ̀lú dìfẹ́lọ́pà tó ń kọ́ ọjà náà lọ́wọ́, bẹ́ẹ̀ ló sì ti ṣèlérì pé òun máa parí kíkọ́ ọjà náà láìpẹ́, àwọn sì ti mú u dá gbogbo àwọn tó ń ṣe kárà-kátà níbẹ̀ lójú pé kò sẹ̀ní tí kó nì rí nǹkan gbà nínú ọjà náà.
Ó tún mẹ́nubà á pé àwọn máa parí ọjà náà láìpẹ́, àwọn kò ní í fi falẹ̀ rárá.
Ó dúpẹ́ lọ́wọ́ Ọlọ́run fún àsìkò náà, bẹ́ẹ̀ ló sì tún bá àwọn mọ̀lẹ́bí Ọ̀gbẹ́ni Augustine Arógundádé kẹ́dùn.
Lọ́nà mí ìn, ọmọ alága àná níjọba ìbílẹ̀ náà, ìyẹn Olóògbé Augustine Arógundádé; Adédèjì Arógundádé sọ pé òun dúpẹ́ pé bàbá òun kò farakó nínú ìwà ìbàjẹ́ tàbí ohun àbùkù kan tó máa ń sáábà ṣẹlẹ̀ sí àwọn olóṣèlú tí wọ́n wà lórí ipó.
Adédèjì sọ̀rọ̀ yìí níbi ayẹyẹ tí wọ́n ṣe fólóòògbé náà ní Àbórù lọ́sẹ́ tó kọjá yìí.
Ọmọkùnrin náà ní ikú bàbá òun mú kí òun barajẹ́ púpọ̀, ṣùgbọ́n ohun táwọn èèyàn ń sọ nípa olóògbé náà fihàn pé bàbá òun gbé ìgbé ayé tó dára.
Inú oṣù kẹfà tó kọjá yìí ni Olóògbé Augustine Arógundádé, tó jẹ́ alága kánsù náà tẹ́lẹ̀ jáde láyé, Ohun tófin sì sọ ni pé, ìgbákejì rẹ̀ ló máa rọ́pò rẹ̀.
Nítorí ìmọ́tótó, Ìyàwó Sanwó-Olú fẹ́ẹ́ ṣàbẹ̀wò sọ́jà
Gbogbo ètò ló ti tò báyìí láti ṣàbẹ̀wò ìmọ́tótó sí àwọn ọjà tó wà níìpínlẹ̀ Èkó.
Aya gómìnà; Dókítà Ìbíjọké Sanwó-Olú ló ṣaájú àwọn ikọ̀ tó máa ṣe àbẹ̀wò náà.
Àbẹ̀wò ọ̀hún ló sì máa jẹ́ ìgbàkejì tí aya gómìnà maá ṣàbẹ̀wò sí ọjà.
Òní ọjọ́ Fraide nìpàdé ńlá kan wáyé láàárín àwọn ọlọ́jà àti àwọn òṣìṣẹ́ iléeṣẹ́ ìjọba tó ń ṣàkóso ọjà níìpínlẹ̀ Èḱo.
Àwọn òṣìṣẹ́ láti ọ́fíìsì aya gómìnà náà wà níbi ìpàdé òhún.
Iléèjọba tó wà ní Màrínà l’Ékòó níbi tí gómìnà àtaya rẹ̀ ń gbé nìpàdé náà ti wáyé.
Láìpẹ́ yìí lọ́fíísì aya gómìnà pẹ̀lú iléeṣẹ́ ìjọba tó ń ṣàkóso àwọn ìjọba ìbílẹ̀ àti ọjà bẹ̀rẹ̀ àbẹ̀wò sí àwọn ọj̀a láti wò bí wọ́n ti ń ṣe ìmọ́tótó ọjà wọn sí.
Èròǹgbà aya gómìnà ni láti lo àbẹ̀wò náà láti fi ta àwọn ọlọ́jà jí àti láti rán wọn létí ìdí pàtàkì tí wọ́n fi gbọ́dọ̀ máa ṣe ìmọ́tótó ọjà wọn.
Yàtọ̀ sí ìpolongo ìmọ́tótó tí aya gómìnà ń mú lọọ bá àwọn ọlọ́jà náà, bákan náà ló tún ti gbà á lérò pé ọjà tó bá mọ́ jùlọ nínú àwọn ọjà táwọn ṣàbẹ̀wò sí máa gba ẹ̀bùn ńlá lọ́wọ́ ìjọba.
Bó tilẹ̀ jẹ́ pé wọ́n kò tí ì kéde ọjọ́ tí àbẹ̀wò ọ̀hún máa wáyé, ohun tí Àṣejèrè gbọ́ ni pé láìpẹ́ jọjọ ni aya gómìnà àti aya igbákejì; Olúrẹ̀mí Hamṣat, pẹ̀lú àwọn ẹmẹ̀wà wọn máa ṣe àbẹ̀wò náà sí ọjà tí wọn ò tí ì jẹ́ kẹ́nìkan mọ̀ nípa ẹ̀.
Ìyàndá Sàwábà, olórin fújì ń palẹ̀ ayẹyẹ mọ́- Káyòdé Àpónmádé
Ìlúmọ̀-ọ́n-ká olórin Fújì, Àlàájì Ísíákà Abíọ́dún Ìyàndá Sàwábà Aríléyanká tí gbogbo ènìyàn mọ̀ sí Easy Sàwábà yóò pé ọmọ ọdún mọ́kàndínláàdọ́ta l’Ójórú, ọjọ́ kọkànlá, oṣù kọkànlá ọdún 2020.
Orílẹ̀-èdè Ghana ni wọ́n bí Sàwábà sí ní ọjọ́ àìkú, ọjọ́ kọkànlá, oṣù kọkànlá, ọdún, 1951, bó tilẹ̀ jẹ́ wípé Sàwábà jẹ́ ọmọ Ilé Aperin ní Oríta- Aperin, nílùú Ìbàdàn.
Sàwábà gbé àwo rẹ́kọ́ọ́dù àkọ́kọ́ tó pe orúkọ ẹ̀ ní Ọmọ Ewéńlá Tidégbàlẹ̀ jáde níléeṣẹ́ Olúmọ Records lọ́dún 1974.
Fún nǹkan bí ìlàjì ọdún 1980s ni Sàwábà jẹ́ ààyò àwọn olólùfẹ́ orin Fújì káàkiri orílẹ̀-èdè yìí àti òkè òkun pẹ̀lú àwo orin rẹ̀ kan tó pe àkọlé rẹ̀ ní Pátá-Olókun.
Ìyàndá Sàwábà ti ṣe rẹ́kọ́ọ̀dù tó lé ní méjìlélógún.
Lára wọn ni Súrù, Igbó Ọ̀dájú, Pátá Olókun, Ayétótó and Ọ̀rọ̀ṣeniwò àti bẹ́ẹ̀ bẹ́ẹ̀ lọ níléeṣẹ́ rẹ́kọ́ọ̀dù Adétúnjí Records, tó ti di Babalájé Records báyìí tó jẹ́ ti Olúbàdàn ilẹ̀Bàdàn, Ọba Sálíù Àkànmú Adétúnjí, Ajé Ògúngúnnísò 1.
Bí a ò gbàgbé, ìràwọ̀ Sàwábà tàn gan an nítorí ipa tó kó láàrín àwọn ẹlẹgbẹ́ rẹ̀ nígbà tí ìjà àjùlọ láàrín olóògbé Síkírù Àyìndé Barrister àti General Kollington Àyìnlá ń gbóná janjan.
Ìdí táwọn alẹ́nulọ́rọ̀ ṣe fẹnukò láti lé àwọn aláyédèrú kúrò nídìí iṣẹ́ abániralé, abániralẹ́, àti abánikọlé kúrò l’Ékòó- Sam Akínrólé
Ọmọbìnrin kan wà nílùú òyìnbó, ibẹ̀ ló ń gbé, ibẹ̀ ló sì ti ń ṣiṣẹ́, ṣùgbọ́n ọmọ ilẹ̀ wa Nàìjíríà ni.
Ohun tójú obìnrin yìí táa forúkọ bọ̀ láṣíírí rí, kó tóó dé Amẹ́ríkà kò kéré.
Iṣẹ́ mẹ́ta lóun nìkan ń ṣe, kò sì tó wákàtí mẹ́rin tó fi ń sùn lójoojúmọ́.
Ohun tó ń ṣe láti bíi ọdún méẹ̀ẹ́dógún t́o ti wà níbẹ̀ nìyẹn.
Ìdí tó fi rí bẹ́ẹ̀ ni pé, ó ní nǹkan tóun máa ń gbọ́ lẹ́nu àwọn aráàlú òyìnbó ni pé, owó ìlú òyìnbó, ibẹ̀ ló ń gbé.
Ó ní; bí wọ́n bá fún ẹ lówó iṣẹ́ rẹ tán, nígbà tí wọ́n máa fi yọ gbogbo ẹ̀tọ́ ìjọba nínú owó náà, ohun tó máa kù kò ní tó nǹkan.
Nítorí náà ni wọ́n ṣe ń sọ pé owó ìlú òyìnbó, ibẹ̀ ló ń gbé.
Bẹ́ẹ̀ sì ni lóòótọ́, ohun tọ́pọ̀ wa kò mọ̀ ni pé ohun tójú àwọn aráàlú òyìnbó ń ŕi kí wọ́n tóó rówó tùjọ, kò rọrùn rárá.
Bí ẹ bá láǹfààni àti rí ìrú iṣẹ́ tẹ́lòmí ń ṣe, àti ibi tí wọ́n tiẹ̀ ń sùn lásán, a ó máa káànú wọn ni.
Àwọn tẹ́ẹ bá rí tí wọ́n ń náwó bí àpà nínú wọn, ẹ wádìí ibi tí wọn ti rówó ọ̀hún, apanilẹ́kúnjayé lọ̀ pọ̀ nínú wọn, àwọn yẹn ni wọ́n ń ṣe jìbìtì fáwọn ọmọ òyìnbó.
Ṣùgbọ́n kìí ṣe gbogbo wọn náà o, ó láwọn tí wọ́n ti rí tajé ṣe, tí wọ́n sì ṣetán àti ran ọmọlàkejì lọ́wọ́.
Òhun lọ̀rọ̀ ọmọbìnrin yìí ṣe káàyàn lára.
Lẹ́yìn ọdún mẹ́ẹ̀ẹ́dógún tó ti wà nílùú òyìnbó, ó dàá rò pé kóun tiẹ̀ máa kó èrè oko wálé díẹ̀díẹ̀, n ló bá tu owó jọ, ọgbọ̀n mílíọ́nù náírà (N30m) lowó náà, bí wọ́n ṣe fi tó wa létí n ló bá fowó náà ránṣẹ́ sílé o, pé kí wọ́n bá òun ra ilẹ̀ ní Lẹ́kkí, Ṣé ẹ̀yin náà kúkú mọ̀ pé Lẹ́kkí làwọn aráàlú òyìnbó máa ń fẹ́ẹ́ ralé ralẹ̀ sí Iléeṣẹ́ kan tí wọ́n ń polongo ara wọn lórí ẹ̀rọ ayélujára lọmọbìnrin yìí gbé iṣẹ́ náà fún, àwọn náà ló sì kówó ọ̀hún fún, Lọ́rọ̀ kan ṣá, wọ́n ṣe gbájúẹ̀ fún un o!
Ọmọbìnrin yìí dààmú lọ́pọ̀lọpọ̀, ẹ̀yin náà mọ̀ bí yóò ṣe rí kéèyàn fi ìlàágùn kó owó jọ, kẹ́nìkan wá́a fi èrú gba owó náà lọ́wọ́ èèyàn padà, nígbà tólúwarẹ̀ kìí ṣe àpà.
Ìgbà tẹ́nìkan ṣẹ̀ṣẹ̀ tọ́ka obìnrin yìí síléeṣẹ́ ìjọba tó ń jà fẹ́tọ̀ àwọn aráàlú tírú nǹkan bẹ́ẹ̀ bá ṣẹlẹ̀ sí, kó tóó di pé ọ̀rọ̀ rẹ̀ bẹ̀rẹ̀ sí í níyanjú.
Bí a ti ń kọ ìroyin yìí, wọ́n ti fọwọ́ òfin pe iléeṣẹ́ náà, tí a ò ní dárúkọ báyìí, àwọn ìjọba sì ti dá sọ́rọ̀ náà, wọ́n ti ń gba owó obìnrin yìí padà fún un báa ṣe gbọ́.
Kìí ṣe obìnrin yìí nìkan nirú nǹkan bẹ́ẹ́ ṣẹlẹ̀ sí o, ọmọkùnrin kan náà wà nílùú Germany, nílẹ̀ Yúróòpù lọ́hùn ún.
Inú òtútù tiẹ̀ lòun ti máa ń ṣiṣẹ́ ní tiẹ̀, nítorí àsìkò òtútù táwọn èèyàn kìí fẹ́ẹ́ jáde lọọ ṣiṣẹ́ lòun máa ń jáde ní tiẹ̀, ó ti mọ̀ pé òyìnbó kò ní jáde wáá ṣiṣẹ́, owó tí wọ́n sì máa ń san lásìkò náà kìí ṣe kékeré, ṣùgbọ́n kìí kọ ohun tí òtútù náà máa ṣe lára rẹ̀.
Gbogbo owó tí ọmọkùnrin yìí náà kó jọ, fún ọdún mẹ́sàn-án to fi ṣiṣẹ́ ọ̀hún, ṣe ló fi ránṣẹ́ sílé pé kí wọ́n bá òun fi kọ́lé.
N làwọn yẹn bá ń fi òfegè fọ́tò àti fọ́nrán fídíò ránṣẹ́ sí i pé ilé rẹ̀ nìyẹn.
Nígbà tó wálé lójijì ló tóó mọ̀ pé ilé onílé ní wọ́n ń fi fọ́tò rẹ̀ ránṣẹ́ sóun.
Lóríṣìíríṣìí làwọn aláyédèrú ti máa ń ṣe gbájúẹ̀ fáwọn aráàlú òyìnbó, àtàwa táa wà nílé gan an pàápàá.
Èyí ló mú kíjọba ìpínlẹ̀ Èkó gbé àjọ kan kalẹ̀ láti wá ojúútù sí ìṣòro yìí, ìyẹn ìpèníjà táwọn tí wọ́n fẹ́ẹ́ ra ilé tàbí ra ilẹ̀ máa ń ní.
Ohun tó mú kí wọ́n dá iléeṣẹ́ LASRERA sílẹ̀ nìyẹn, ìyẹn Lagos State Real Estate Regulatory, Authority.
Kìí kúkú ṣe pé iléeṣẹ́ ọ̀hún ṣẹ̀ṣẹ̀ bẹ̀rẹ̀ iṣẹ́, torí láti àsìkò ìjọba Aṣíwájú Bọ́lá Ahmed Tínubú, nígbà tó jẹ́ gómìnà ni wọ́n ti dá á sílẹ̀, ṣùgbọ́n látìgbà tí Abilékọ Tókẹ́ Benson-Awóyinká tí di adarí àjọ náà lohun gbogbo ti yí padà, tí iṣẹ́ wọn náà ti yàtọ̀.
Ohun tí obìnrin lọ́ọ́yà yìí sì máa ń tẹnumọ́ lójoojúmọ fún Àṣejèrè àtàwọn tó bá bá a padè ní pé bí òun ṣe máa lé àwọn aláyédèrú wọlé lẹ́ka abániralé, abánikọ́lé ló jẹ òun lógún, ohun tó sí ǹ ṣe náà nìyẹn.
Èyí ló mú kí wọ́n pèpàdé ìpàtẹ kan nínú oṣù tó kọjá yìí, síléètura Oriental tó wà ní Èkó.
Ìpàtẹ yìí ni wọ́n ti mú ojú ajé ko onísọ̀, gbogbo àwọn tọ́rọ̀ kàn lẹ́ka abánikọ́lé, ralé, ralẹ̀, àti bẹ́ẹ̀ bẹ́ẹ̀ lọ, gbogbo ẹni tó bá lóhun i ṣé pẹ̀lú àwọn táa mẹ́nubà yìí, ni wọ́n péju síbi ìpàtẹ ọ̀hún.
Gómìnà Babájídé Sanwó-Olú sì rí i pé òun náà wà níbẹ̀.
Ohun tó túbọ̀ mú kó jẹ gómìnà lógún ni pé ìwádìí ti fihàn pé ibi tí ọrọ̀ ajé ìlú Èkó sodo sí lọ́jọ́ iwájú nìyẹn, ìkòkò ọbẹ̀ nìyẹn fáwọn tó bá nífẹ̀ẹ́ sí i.
Òhún lo ṣe jẹ́ pàtàkì láti fọ ẹ̀ka náà mọ́ tóní-tóní, kí wọ́n yọ àwọn kàǹda tó wà nínú ìrẹsì ọ̀hun kúrò.
Ohun tí ìpàtẹ oṣù tó kọjá yìí dá lé lórí nìyẹn.
Nígbà tí Tókẹ́ Benson-Awóyínká, tó tún jẹ́ olùgbaninímòràn fún ọ̀rọ̀ ilé ìgbé nípínlẹ̀ Èkó, ń bá Àṣejèrè sọ̀rọ̀ níbi ìpàtẹ náà, obìnrin yìí ní bí òun ṣe máa fọ ẹ̀ka náà mọ́ táwọn sì máa lé àwọn aláyédèrú kúrò ló ṣe pàtàkì.
Nítorí náà làwọ́n ṣe ní kí gbogbo ẹní bá fẹ́ẹ́ ṣòwò lẹ́ka náà, kí wọ́n wáá forúkọsílẹ̀, kírú ohun tó ṣẹlẹ̀ sí aráàlú òyìnbó má ba à ṣẹlẹ̀.
Kìí ṣe bẹ́ẹ̀ nìkan, ọ̀pọ̀ èèyàn ló wà l’Ékòó tí ìyà ilé ń jẹ, ìjọba kò sì le è ṣe gbogbo rẹ̀ tán, ó wá di dandan káwọn olókoòwò àtàwọn aládàáni kí wọ́n dìde láti gba iṣẹ́ náà ṣe, káwọn náà sì le láǹfààní àti pèsè iṣẹ́ fún àwọn aráàlú.
Nítorí nígbà tí iṣẹ́ bá wà fún wọn láti ṣe, làwọn náà máa láǹfààní àti gba àwọn èèyàn pàápàá àwọn ọ̀dọ́ tí wọ́n jẹ́ oníṣẹ́-ọwọ́ àkọ́ṣẹ́mọṣẹ́, siṣẹ́.
Bákan náà ló sọ pé bí ọ̀rọ̀ ọmọbìnrin aráàlú òyìnbó yìí náà ṣe rí, àwọn ti ní òpó lórí ẹ̀rọ ayélujára, níbi táwọn aráàlú; pàápàá àwọn tó wà nílẹ̀ òkèèrè ti lè gbà kàn síjọba, kí wọ́n sì jà fẹ́tọ̀ọ́ wọn lọ́wọ́ àwọn tó ṣe gbájúẹ̀ fún wọn, àti pé kìkì àwọn tí wọ́n bá tiẹ̀ ti forúkọ sílẹ̀ tórúkọ wọn sì wà lórí òpó ìjọba yìí nìkan làwọn èèyàn le bá dòwòpọ̀.
Bó tiẹ̀ jẹ́ pé ọ̀pọ̀ ló máa ń sọ pé ìpolongo kò tó, Abilékọ Awóyínká ní àrùn Kòrónà ló gba gbogbo àgbáyé kan ló tún fẹ́ẹ́ fa ọwọ́ aago sẹ́yìn, ó ní nínú ọdún táa wà nínú ẹ̀ yìí, ètò ti wà nílẹ̀ láti gbé ìpolongo náà lọ sílùú òyìnbó, nítorí àwọn aráàlú òyìnbó tí wọ́n fẹ́ẹ́ kó èrè oko wọn wálé.
Ìwúrí ńlá lódò ẹja Ọbásanjọ́ jẹ́ fáwa ọlọ́sìn ẹja nílẹ̀ Yorùbá – Olúbọ́dún
Alàgbà Samuel Olúṣẹ̀sàn Olúbọ́dún, ni olórí gbogbo àwọn àgbẹ̀ ọlọ́sìn ẹja nílẹ̀ Yorùbá, àwọn náà tún ni alága iléeṣẹ́ Glorious Beulah Farms tó wà nípínlẹ̀ Ògùn.
Wọ́n ti bá OJÚOLÚWAKÒTÌMÍ OLÚṢÌNÀ sọ̀rọ̀ láìpẹ́ yìí nípa iléeṣẹ́ ọ̀sìn eja tìgbàlódé ti Ààrẹ àná, Olóyè Olúṣẹ́gun Ọbásanjọ́ ṣẹ̀ṣẹ̀ ṣí sípínlẹ̀ náà, àti ìpèníjà táwọn àgbẹ̀ ọlọ́sìn ẹja ń kójú nípa ẹnubodè tíjọba àpapọ̀ ti pa.
Òhun tí wọ́n bá wá sọ rèé.
Ipa tí ẹnubodè tíjọba tì pa kó nínú iṣẹ́ wa
Púpọ̀ nínú àwọn nǹkan tí a ń lò fún iṣẹ́ ọ̀sìn wa níbí, òkèèrè la ti ń kó o wá, a ò le dá pèsè gbogbo nǹkan tí a nílò fún àwọn ẹja wa, nítorí náà la ṣe nm gbẹ́kẹ̀lé àwọn tilẹ̀ òkèèrè.
Fún àpẹẹrẹ, àgbàdo tí a ń lò; Àádọ́sàn-án náírà, ìyẹn N170 la ń ra Kílò kan báyìí, kò sì tó bẹ́ẹ̀ tẹ́lẹ̀, bẹ́ẹ̀ ló rí fún sóyà náà, Ẹgbẹ̀rún kan àti igba náírà là ń ra Kílò kan báyìí.
Iye táa ń ná lórí ẹgbẹ̀rún lọ́nà ogún ọ̀sìn ẹja, agbára káká la fi ń ná an lórí ẹgbẹ̀rún méjì ọ̀sìn ẹja báyìí.
Nítorí náà kò sí òótọ́ níbẹ̀ pé àwọn àgbẹ̀ ní ẹnubodè tí wọ́n tì pa ràn lọ́wọ́ o, ṣùgbọ́n bóyá àwọn àgbẹ̀ mí ìn wà tí èmi kò mọ̀ nípa rẹ̀, tí wọ́n ràn lọ́wọ́ o.
Pabanbarì rẹ̀ ni àwọn ẹja wa tí a ò láǹfààní àti tà síta, ó pawá lára púpọ̀.
Àwọn àfojúsùn wa fọ́dún tuntun yìí
A fẹ́ kíjọba wo iṣẹ́ ọ̀sìn lọ́dún yìí, kí wọ́n ràn wá lọ́wọ́, owó kọ́ la ń bèèrè lọ́wọ́ wọn o, ṣùgbọ́n kí wọ́n ràn wá lọ́wọ́ pẹ̀lú àwọn irinṣẹ́ táa nílò fún iṣẹ́ ọ̀sìn ẹja.
Bẹ́ẹ̀ la fẹ́ kí wọ́n ràn wá lọ́wọ́ pẹ̀lú ètò ẹ̀yáwó, tí owó èlé rẹ̀ kò ní pọ̀, àti pé kí wọ́n máa lo ẹja wa fún ètò ouńjẹ ọ̀fẹ́ àwọn ọmọléèwé tí wọ́n ń ṣe.
Àwọn ìpínlẹ̀ kan ń ṣe e, a fẹ́ kó gbilẹ̀, kó jẹ́ àwa la ó máa pèsè ẹja tí wọ́n á máa lò fún wọn.
Ìrètí àwa àgbẹ̀ ọlọ́sìn ẹja lọ́dún 2021
Ìrètí wa ni pé kí iṣẹ́ ọ̀sìn ẹja dìde, ẹja tó wà nílùú kéré, a fẹ́ kí ìwádìí pọ, ẹja sì dára fún ara, kí a tún lè máa ṣe àwọn ẹja mí ìn yàtọ̀ sí àwọn tí a sìn lọ́wọ́ yìí.
A fẹ́ kí ìjọba ṣiṣẹ́ lórí àwọn ẹja tuntun tórí àwọn táa ń sìn lọ́wọ́ yìí ti gbó, àwọn èèyàn kò sin irú ẹja bẹ́ẹ̀ mọ́.
Bẹ́ẹ̀ la sì tún fẹ́ kí wọ́n ṣiṣẹ́ lórí àwọn odò tí a tún le máa lò náà, tí owó rẹ̀ kò ní pọ̀.
Àjọṣepọ̀ ẹgbẹ́ wa pẹ̀lú Bàbá Ọbásanjọ́
Ṣé ẹ mọ̀ pé èmi ni olórí àwọn àgbẹ̀ ẹlẹ́ja nílẹ̀ Yorùbá, èyí ló mú kí wọn pè mí síbi ètò tí wọ́n ṣe lóko Bàbá Ọbásanjọ́ láìpẹ́ yìí, wọ́n pè mí síbẹ̀ ni.
Àwa náà sì ń gbà á lérò pé kírú Bàbá Ọbásanjọ́ pọ̀ nínú iṣẹ́ àgbẹ̀ àti pàápàá iṣẹ́ ọ̀sìn, à ń retí àwọn èèyàn púpọ̀ sí i.
Ìwúrí ńlá ló jẹ́ fún wa, èmi ò tiẹ̀ lérò pé wọ́n tún le ṣerú nǹkan bẹ́ẹ̀ ní ọjọ́ orí wọn.
Gbogbo nǹkan tó ní í ṣe pẹ̀lú iṣẹ́ yẹn ni wọ́n ṣe sí oko náà.
Ẹ̀kọ́ ńlá ló jẹ́ fún wa, pàápàá nílẹ̀ Yorùbá, odò ìgbàlódé ni wọ́n sì lò fún iṣẹ́ ọ̀sìn ẹja wọn.
Ìmọ̀ràn fáwọn ọlọ́sìn ẹja ilẹ̀ Yorùbá, Kí àwọn àgbẹ̀ ẹlẹ́ja ní sùúrù, kí wọ́n sì máa ṣèwádìí láti mọ̀ pé nǹkan tí ń yí padà káwọn náà yí padà pẹ̀lú bí ayé ṣe ń yí, Ohun tójú wa rí lásìkò àrùn Kòrónà Kò rọrùn rárá, gbogbo odò ẹja la ti pa, Kò sí òtẹ́ẹ̀lí, kò síléèwé, kò sí àwọn onífàájì tí wọ́n máa ń sáábà ra ẹja láti ṣe pẹpẹ súùpù mọ́, torí àwọn ló ń lo ẹja yìí jùlọ nìyẹn.
Púpọ̀ nínú àwọn ẹja yẹn la bọ́ láti ta láàrín oṣù mẹ́fà, ṣùgbọ́n nígbà tí kò sí oníbáárà tí a sì ń bọ́ wọn, nígbà tí a fi máa tà á, owó pọ́ọ́kú ni, ṣọ́ọ̀t̀i ló sì jẹ́ fún wa, gbèsè ló bádé, nítorí náà la ṣe ń sọ fúnjọba kí wọ́n máa bójútó iṣẹ́ yìí Ẹ̀bẹ̀ wa síjọba, A fẹ́ kíjọba ṣètò ibi tí a ó máa fi àwọn ẹja pamọ́ sí, ìyẹn ni pé, táa bá ti kó wọn kúrò nínú odò tán, ó yẹ ká ní ibi tí a ó lè máa tọ́jú wọn sí, t́it́i dìgbà tí a ó fi tà á, èyí ni wọ́n ń ṣe nílẹ̀ òkèèrè.
ǸJẸ́ Ẹ TI GBỌ́?
Àṣe Jákàńdè, Ọ̀tẹ́dọlá kò sí nínú àwọn gómìnà tó ń gbowó ìfẹ̀yìntì l’Ékòó
Bó tiẹ̀ jẹ́ pé Gómìnà Babájídé Sanwó-Olú ti dábàá àti fagilé owó àjẹmọ́nú ìfẹ̀yìntì tí wọ́n ń fún àwọn gómìnà ìpínlẹ̀ Èkó pẹ̀lu ́igbákejì wọn, àṣírí ti tú pé àwọn gómìnà alágbádá tó ti jẹ ṣáájú ọdún 1999 kò lẹ́tọ̀ọ́ sáǹfààní náà.
Igbákejì gómìnà àtijọ́ kan ló tú àṣírí yìí síta, Àlàájà Sínátù Òjìkùtù ni ìgbákejì gómìnà náà, òun ni igbákejì Sir Michael Ọ̀tẹ́dọlá, tó jẹ́ gómìnà ìpínlẹ̀ Èkó láti oṣù kínní, ọdún 1992 sí oṣù kọkànlá, ọdún 1993, Òun àti Sínátù jọ ṣiṣẹ́ ni, Òjíkùtù ló tú àṣírí náà fún àwọn oníròyìn pé Aṣíwájú Bọ́lá Tinúbú àtàwọn tó jẹ lẹ́yìn rẹ̀ pẹ̀lú àwọn igbákejì wọn nìkan ni wọ́n láǹfààní sí owó náà.
Bo tiẹ̀ jẹ́ pe ohun tí ìwádìí fìdí rẹ̀ múlẹ̀ ni pé Babátúndé Fáṣọlá náà kò tí ì láǹfààní àti gba nínú owó náà, bó tiẹ̀ jẹ́ pé òfin náà fún un láǹfààní àti gbà nínú owó náà.
Àwọn kan ni, nítorí ìjà tó wà láàrín òun àti Akínwùnmí Ámbọ̀dé lásìkò náà ni kò ṣe lànfààní tí gbà nínú owó náà.
Bẹ́ẹ́ ò bá gbàgbé, nígbà tó gbé àbá ìṣúná owó wá síwájú àwọn ọmọ iléègbìmọ̀ aṣòfin láàrọ̀ ọjọ́ Tusde, Sanwó-Olú ní; ohun tí ọrọ̀ ajé ìpínlẹ̀ Èkó àti pàápàá orílẹ̀-èdè yìí ń sọ lọ́wọ́ yì́í kò dùn ún gbọ́ sétí, nítorí náà, ó di dandan kíjọba òun fagilé owó àjẹmọ́nú àwọn gómìnà àtijọ́ àti igbákejì wọn.
Ọdún 2007 ni àbá nàá dòfin, láti máa fún àwọn gómìnà àtijọ́ lówó ìfẹ̀yìntì, pẹ̀lú àwọn igbákejì wọn.
Kìí ṣe bẹ́ẹ̀ nìkan, òfin ọ̀hún tún fún àwọn gómìnà yìí lánfààní àti gba àwọn ẹ̀tọ́ kan lọ́wọ́ ìjọba, bíi ilé nílùú Èkó àti l’Ábújá, mọ́tò, bẹ́ẹ̀ ni òfin tún fààyè gba àwọn gómìnà àtijọ́ náà láti gba òṣìṣẹ́ tíjọba yóò máá sanwó fún.
Ọ̀pọ̀ ìgbà làwọn aráàlú ti tako òfin yìí, bákan náà ni ìwé ìroyìn Àṣejèrè ṣe àlàyé kíkún nípa owó táwọn gómìnà àtijọ́ náà ń gbà, àti bí àwọn aráàlú ṣe ń kọminú lórí owó tí wọ́n ń gbà náà.
Bẹ́ẹ̀ làwọn aráàlú sì tún korò ojú sí owó táwọn gómìnà̀ àtijọ́ náà ń gbà, wọ́n ní lẹ́yìn tí wọ́n ti rí owó gọbọi nígbà tí wọ́n wà lórí ipò, kò tún yẹ kíjọba tún máa fún wọn lówó kan, nígbà tí ọ̀pọ̀ àwọn òṣìṣẹ́fẹ̀yìntì kò tiẹ̀ tí ì rí owó oṣù wọn gbà, àwọn nǹkan wọ̀nyí ni gómìnà rò pọ̀, tó fi sọ pé ìjọba òun ṣetán àti gbé àbá wá síwájú àwọn aṣòfin láti fagilé òfin náà, pàápàá nítorí bí gbogbo nǹkan ṣe rí lẹ́nu ọrọ̀ ajé lorílẹ̀-èdè wa.
Bàbá arúgbó jẹ̀bùn mílíọ̀nù náírà lọ́wọ́ Naira Marley
Ọmọkùnrin olórin tàkasúfè ilẹ̀ wa tí ọ̀pọ̀ àwọn ọ̀dọ́ gba tiẹ̀, ti ní kí àwọn olólùfẹ́ rẹ̀ bá a wá bá àgbàlagbà kan tó kọ orin rẹ̀ lórí ẹ̀rọ ayélujára Naira Marley, tọ́pọ̀ èèyàn mọ̀ sí Azeez Adéṣínà Fáṣọlá ló fi ọ̀rọ̀ náà sórí ẹ̀rọ ayélujára rẹ̀ pé kí àwọn olólùfẹ́ẹ́ òun bá òun wá bàbá àgbàlagbà náà tó korin rẹ̀ dáadáa.
Rẹ́kọ́ọ̀dù tí ọmọkùnrin náà pè ní Soapy ni bàbá àgbàlagbà náà kọ dáadáa lórí ẹ̀rọ ayélujára, èyí sì ya Naira Marley lẹ́nu, ló bá ní kí wọ́n bá òun wá a kóun lè fún un lẹ́bùn mílíọ́nù kan náírà.
Ọwọ́ tẹ àwọn àgbèrò mẹ́fà nítorí rògbòdìyàn Ọbáléndé
Kọ̀míṣánnà ọlọ́pàá nípínlẹ̀ Èkó, Ọ̀gbẹ́ni Hakeem Odùmósù ti sọ fún Àṣejèrè pé gbogbo àwọn tó lówó sí rògbòdìyàn tó ṣẹlẹ̀ l’Ọ́báléndé láàárọ̀ òní ni wọ́n ti wà látìmọ́lé.
Láàrọ̀ òní làwọn ọmọ ẹgbẹ́ onímọ́tò táa mọ̀ sí NURTW bẹ̀rẹ̀ wàhálà ní Ọbáléndé ní Èkó.
Ohun táa gbọ́ ni pé àwọn igun méjì tí wọ́n ń bá ara wọn jà náà fẹ́ẹ́ gba gáréèjì mọ́ ara wọn lọ́wọ́ ni.
Odùmósù ní, ó ṣeni láànú pé ọ̀pọ̀ ìgbà táwọn ọmọ ẹgbẹ́ onímọ́tò bá fẹ́ẹ́ ṣètò ìdìbò láti yan adarí tuntun, ṣeni wọ́n máa ń fa wàhálà láti gba gárá̀ajì mọ́ ara wọn lọ́wọ́, tí wọ́n á sì tún máa dá àwọn aráàlú láàmú pẹ̀lú rògbòdìyàn wọn.
Ó fi dá àwọn aráàlú lójú pé iléeṣẹ́ ọlọ́pàá ti pẹ̀tù sááwọ̀ náà, àlàáfíà sí ti jọba, àti pé gbogbo àwọn tó lọ́wọ́ sí rògbòdìyàn náà làwọn ti fọwọ́ òfin mú sí àtìmọ́lé, láìpẹ́ wọ́n á fojú balé ẹjọ́.
Àbírú kíleléyìí!
Ẹ wo owó rẹpẹtẹ tí Ọ̀túnla, akọ̀wé-owó da padà sápò ìjọba -Ojúolúwakòtìmí Olúsínà
Láìpẹ́ yìí nìròyìn owó rẹpẹtẹ tí Alàgbà Jonah Ọ̀túnla, akọ̀wé owó ìjọba àpapọ̀ tẹ́lẹ̀ kó pamọ́, lu síta, ohun táa gbọ́ ni pé owó tíye rẹ̀ lé ní bílíọ́nù mẹ́fà níléẹjọ́ ní kí ọkùnrin náà dá padà bí owó bàbá ìjẹ̀bú sí àpò ìpamọ̀ ìjọba.
Ọdún 2017 ni àjọ EFCC, ìyẹn àjọ tó ń gbógun ti àwọn tó kówó ìlú jẹ, gbé Ọ̀túnla àti ọ̀gá kọ́sítọ́ọ́mù àtijọ́; Abdulahi Dikko lọ sí kóòt̀u, wọ́n fèsùn kàn wọ́n pé wọn kó owó ìjọba pamọ́ sápò ara wọn.
Ohun tó gbé àwọn méjèèjì dé iléẹjọ́ lọ́jọ́ kejè, oṣù kejìlá, ọdún 2017 l’Ábújá nìyẹn.
Fún àǹfààní àwọn tí kò mọ ẹni tí Ọ̀túnla jẹ́, Alágba Jonah Ògúnníyì Ọ̀túnla, ti fìgbà kan jẹ́ akọ̀wé owó ìjọba ìpínlẹ̀ Ọ̀yọ́, lásìkò ìjọba Àlàájì Rasheed Adéwọ̀lú Ládọjà, bí wọ́n ti ń ṣe iṣẹ́ náà lọ́wọ́ niṣẹ́ tún gbé wọn lọ sí Àbújá lọ́dọ̀ Ààrẹ Goodluck Jonathan, ibẹ̀ ni wọ́n ti tún lọọ ṣe akọ̀wé owó ìjọba àpapọ̀ lásìkò Jonathan, ọ̀gá kọ́sítọ́ọ́mú táa ń sọ yìí náà, àsìkò ìjọba Jonathan lòun náà wà níbẹ̀.
Owó tó lé ní bílíọ́nù mẹ́fà náírà ni wọ́n fẹ̀sùn kan Ọ̀túnla pé ó kó jẹ ní tiẹ̀, nígbà tí wọ́n fẹ̀sùn owó tíye rẹ̀ fẹ́ẹ̀ tó bílíọ́nù méjì ni wọ́n fẹ̀sùn rẹ̀ kan Díkkò.
Ọdún 2011 sí ọdún 2015 ni Ọ̀túnla fi ṣe akọ̀wé owó nígbà tí Díkkò jẹ́ ọ̀gá kọ́sítọ́ọ́mù láti ọdún 2009 sí ọdún 2015.
Nígbà tí wọ́n gbé wọn wá sí iléẹjọ́, ẹ̀sùn tí wọ́n fi kan wọ́n ni pé owó àwọn aráàlú tí wọ́n kó sápò owó alákòóso ètò ààbò ilẹ̀ wa ni wọ́n ń ná, níwájú Adájọ́ Dimgba Nnamdi ni wọ́n gbé àwọn èèyàn wọ̀nyí lọ.
Lára àwọn iléeṣẹ́ tí wọ́n tún fẹ̀sùn kàn pé wọ́n lọ́wọ́ sí ìkówóje náà ni Gold Reef Industries Limited, Lambster Nigeria Limited, G.
C Electronic Limited, Sinmilak Nigeria Limited, Wehsac Farms Limited, Shepherded Field Global Resources Limited àti Stellavera Development Company Limited.
Ṣùgbọ́n ní báyìí, Ọ̀túnla ti dá owó tiẹ̀ padà sápò ìjọba, owó tíye rẹ̀ lé ní bílíọ́nù mẹ́f̀a náírà ló dá padá sí àpò ìjọba, ohun tó sì mú kó ṣè èyí ni pé kí wọ́n má tẹ̀ síwájú pẹ̀lú ẹ̀jẹ̀ rẹ̀ níléẹjọ́ lọkùnrin náà ṣe ṣèyí.
Àmọ́ ṣá, inú Ọ̀túnla kò dùn sí bọ́rọ̀ ẹjọ́ náà ṣe ń lọ, torí àdéhùn tó ṣe pẹ̀lú iléẹjọ́ ni pé ó máa dá owó ọwọ́ rẹ̀ padà sọ́wọ́ ìjọba, bó bá sì ti dá owó ọ̀hun padà tán, àjọ EFCC náà gbọ́dọ̀ yọwọ́ nínú ẹjọ́ tí wọ́n ń bá a fà níléẹjọ́.
Nígbà tó ń bá adájọ́ sọ̀rọ̀ níṣẹ́ tí wọ́n gbé e wá síléẹjọ́ láìpẹ́ yìí, ó ní ìlérí àti àdéhùn tó wà láàrín òun àti ọ̀gá àgb̀a EFCC tí wọ́n yọ nípò, ìyẹn Ibrahim Mágù ni pé bí òun bá ti lè dá owó náà padà, kò sọ́rọ̀ ẹjọ́ mọ́ nìyẹn, wọ́n á jẹ́ kóun máa lọ lálàáfíà.
Ọ̀túnla ní ọ̀pọ̀ ìgbà lòun ń fi sọ̀wédowé mílíọ́nù náírà mẹ́wàá ránṣẹ́ sí àjọ EFCC, ìyẹn owó tí wọ́n ní kóun dá padà, ó ní iléeṣẹ́ àjọ EFCC lóuń gbé owó náà lọ, nígbà náà.
Ẹ jẹ́ ká ṣe kábíyèsí fún Làmídì Adéyẹmí III, Aláàfin àkọ́kọ́ tó fìtàn balẹ̀ lórí àpèrè- Sam Akínrólé
Ọjọ́ kẹrìnlá, oṣù kín-ín-ní táa wà nínú rẹ̀ yìí gan-an layẹyẹ náà fẹ́ẹ́ wáyé tẹ́lẹ̀, ayẹyẹ ààdọ́ta ọdún tí Aláàfin Ọ̀yọ́, Ikú Bàbá Yèyé, Igbákejì Òrìṣà, Ọba Làmìdì Ọláyíwọlá Adé́yẹmí III tó gorí ìtẹ́ àwọn bàbá ńlá wọn.
Ìdí ni pé ọjọ́ náà l’Ọ̀gágun Robert Adéyínká Adébáyọ̀ tó ti dolóògbé gbé ọ̀pá àṣẹ fún Aláàfin Adéyẹmí III, lọ́dún 1971.
Ṣùgbọ́n nítorí bí nǹkan ṣe ń lọ, pàápàá tí àrùn Kòrònà, táwọn olóyìnbó ń pè ní COVID 19 tó ń ṣì ń jà lọ́wọ́, àwọn ọmọ ìgbìmọ̀ ní láti sún ọjọ́ náà síwájú.
Ẹ̀yin náà kúkú mọ̀ pé kò sígbà táa dáṣọ táà rílẹ̀ fi wọ́
Ohun táa gbọ́ ni pé igbákejì Ààrẹ ilẹ̀ wa, Ọ̀jọ̀gbọ́n Yẹmí Ọ̀ṣínbàjò, àtàwọn lààmìlaaka ni wọ́n ń retí níbi ayẹyẹ náà, kó tóó di pé wọ́n sún ọjọ́ síwájú.
Kódà Ọ̀mọ̀wé Ọmọlolú Olúnlọ́yọ̀ tó ṣokùnfà bí wọ́n ṣe fi baba jẹ Aláàfin, náà wà nínú àwọn tí wọ́n ń retí níbi ayẹyẹ náà, gẹ́gẹ́ bí a ṣe gbọ́.
Bẹ́ẹ́ ò bá gbàgbé, Olúnlọ́yọ̀ ni kọmíṣánnà tó ń ṣàkóso ọ̀rọ̀ àwọn lọ́balọ́ba àti ọ̀rọ̀ àwọn ìjọba ìbílẹ̀ lábẹ́ àkóso ilẹ̀ Yorùbá nígbà náà.
Bẹ́ẹ̀ làwọn ìlú tó yí Ọ̀yọ́ ká náà ti ń gbáradì láti bá Ikú ṣe ayẹyẹ àádọ́ta náà, àwọn bíi Awẹ́, Mọ́níyà, Ìgbòho, Ìpọ̀nrí, Fìdítì, Ayétẹ̀, Adó Àwáyè, Jábèlé, Ṣakí, Sapétìn, Ìkòyí, Ẹdẹ, Èjìgbò, Abúgaga, Ìpàpó.
Àjùwà, Ìgbẹ́tì, Igbó-Ọrà, Ajégúnlẹ̀, Làǹlátẹ̀, Ọ̀ffà Mẹ́ta, Kòsóbò, Ògbómọ̀ṣọ́, Ìwó àti bẹ́ẹ̀ bẹ́ẹ̀ lọ.
Ohun tí ọ̀kan nínú àwọn ọmọ ìgbìmọ̀ ayẹyẹ náà fi tó Àṣejèrè létí ni pé nǹkan ńlá ní kábíyèsí ń gbáradì láti ṣe.
Ohun tó sì ṣokùnfà eléyìí ni pé, nílẹ̀ káàrọ̀-o-ò-jíire, Ọ̀yọ́ kìí ṣe ibi téèyàn lè fọwọ́ rọ́ sẹ́yìn, títí di ọjọ́ òní.
Láti Kwárà títí dé ìwọ̀-oòrùn ilẹ̀ Dahomey, táa ń pè ní ilẹ̀ Olómìnira Benin, ìyẹn Benin Republic l’Ọ̀yọ́ọ́ ń ṣàkóso tẹ́lẹ̀, kó tóó di pé oníkálùkù wáá dúró.
Ilẹ̀ Ọ̀yọ́ ló tóbi jù ní gbogbo ilẹ̀ Yorùbá.
Táa bá ń sọ nípa ọ̀la, ̀ọrọ̀, agbára, ìṣàkóso, ilẹ̀ Ọ̀yọ́ ló sodo sí, títí di Ọ̀ọ́dúnrún ọdún sẹ́yìn l’Ọ̀yọ̀ọ́ ṣì fi ń ṣàkóso gbogbo ilẹ̀ Yorùbá.
Àwọn onímọ̀ nípa ìtan tilẹ̀ sọ pé àjálù ńlá tó tóbi jù, tí kò sì ṣe é fẹnusọ ni ìṣubú Ọ̀yọ́ jẹ́ fún gbogbo ilẹ̀ adúláwọ̀.
Wọ́n ní ìṣubú yìí gan-an ló ṣokùnfa àsopọ̀ tó wáyé láàrín àríwá àti gúsù ilẹ̀ wa, Nàìjíríà èyí táwọn òyìnbó ṣe lọ́dún 1914.
Àwọn òǹkọ̀tàn yìí sọ pé ìyapa tó wáyé yìí ló mú káwọn òyìnbó ilẹ̀ gẹ̀ẹ́sì wọlé síwa lára, tí wọ́n sì ṣe bó ṣe wù wọ́n lásìkò náà.
Ohun tí wọ́n tún fi tó Àṣejèrè létí ni pé Làmídì Adéyẹmí III ni Aláàfin àkọ́kọ́ tó máa pé àádọ́ta ọdún lórí oyè, Ohun tó mú kí ayẹyẹ yìí jẹ Baba lógún gan an nìyẹn.
Ẹni tó tún súnmọ́ Làmídì Adéyẹmí ní Aláàfin Ṣiyanbọ́lá Oníképè Ọládìgbòlù, tó jẹ Aláàfin láti ọdún 1911 títí di 1944.
Aláàfin Adéníran Adéyẹmí II kò lò ju ọdún márùn lọ ní tiẹ̀, láti ọdún 1945 sí 1955, Ọdún 1837 sí ọdún 1859 ni Aláàfin Atọ́batẹ́lẹ̀ Atugbà fi wà lórí àpèrè bàb́a wọn, Aláàfin Alówórodù Adéyẹmí; láti ọdún 1876 sí ọdun 1905.
Aláàfin Àmòdó lásìkò tiẹ̀ kéré jùlọ, ọdún 1833 sí ọdun 1835 làwọn fi wà níbẹ̀.
Gbogbo ẹnu là wá fi lè sọ ọ́ pé Aláàfin Adéyẹmí III ṣoríire lọ́pọl̀ọpọ̀, Bẹ́ẹ̀ ni ọ̀pọ̀ ìyípadà ńlá àti ìlọsíwájú ti dé bá ìlú Ọ̀yọ́ nípasẹ̀ wọn.
Àwọn Gómìnà tí Aláàfin ti lò gbó nìwọ̀nyí:
Láàrín àádọ́ta ọdún tí Aláàfin ti wà lórí àpèrè, oríṣìíríṣìí àwọn gómìnà ni bàbá ti lò gbó, kódà mọ́kànlélógún ni gbogbo wọn.
Ọ̀gágun Adéyínka Adébáyọ̀ lẹni àkọ́kọ́, òuń ṣèjọba láti oṣù kẹjọ ọdún 1966 sí oṣù kẹrin ọdún 1971.
Ọ̀gágun Christopher Olúwọlé Rótìmí náà ṣèjọba láti oṣù kẹrin ọdún 1971 sí oṣù keje ọdún 1975.
Ọ̀gágun Akíntúndé Akínyọọ́yè Àdùwọ̀ ṣe tiẹ̀ láti oṣù keje ọdún 1975 sí oṣú kẹjọ ọdún 1975.
Ọ̀gágun David Mẹ́dáyéṣe Jẹ́mibẹ̀wọ́n láti oṣù kẹta ọdún 1976 sí oṣù keje ọdún 1978, Ọ̀gágun Paul Tarfa, láti oṣù keje ọdún 1978 sí oṣù kẹwàá ọdún 1979.
Olóyè Bọ́lá Ìgè ni gómìnà alágbádá àkọ́kọ́, òun sì ṣèjọba láti ọjọ́ kínní oṣù kẹwàá sí ọjọ́ kínní oṣù kẹwàá, ọdún 1983.
Lẹ́yìn rẹ̀ ni Ọ̀mọ̀wé Victor Ọmọlolú Olúnlọ́yọ̀ ṣèjọba láti ọjọ́ kínní oṣù kẹwàá ọdún 1983 sí ọjọ́ kọkànlélọ́gbọ̀n oṣù kejìlá ọdún 1983 tí Ọ̀gágun Muhammadu Bùhárí gbàjọba.
Ọ̀gágun Ọládayọ̀ Pópóọlá ṣe gómìnà láti ọjọ́ kẹrin oṣù kínní ọdún 1984 sí oṣù kẹsàn-án ọdún 1985, Ọ̀gágun Adétúnjí Ìdòwú Olúrìn ṣe gómìnà láti oṣu kẹsàn-án ọdún 1985 sí oṣù keje ọdún 1988, Ọ̀gágun Ṣàṣàènìà Ọ̀rẹ́sanyá ṣe gómìnà láti ọjọ́ kẹtàdínlọ́gbọ̀n, oṣù keje ọdún 1988 sí oṣù kẹjọ ọdún 1990.
Abdulkareem Àdìsá ṣe tiẹ̀ láti ọdún 1990 sí ọjọ́ kínní ọdún 1992, lẹ́yin rẹ̀ ni Olóyè Kọ́lápọ̀ Ọláwuyì Ìṣọ̀lá ṣèjọba láti ọjọ́ kejì oṣù kínní ọdún 1992 sí ọjọ́ kẹtàdínlógún, oṣù kọkànlá ọdún 1993.
Ọjọ́ kẹsàn-án, oṣù kejìlá ọdún 1993 ni Ọ̀gágun Adétóyè Oyètọ́lá Ṣódé fi wà nípò gómìnà, ó sì kúrò níbẹ̀ lọ́jọ́ kẹrìnlá oṣù kẹsàn-án, ọdún 1994.
Ọ̀gágun Chinyere Ike Nwosu ló gbàṣẹ lọ́wọ́ rẹ̀ láti ọjọ́ kẹrìnlá oṣù kẹsàn án di ọjọ́ kejìlélógún, oṣù kẹjọ ọdún 1996.
Ọ̀gágun Ahmed Usman ṣe tiẹ̀ láti ọjọ́ kejìlélógún, oṣù kẹjọ ọdún 1996 sí oṣù kẹjọ ọdún 1998.
Ọ̀gá ọlọ́pàá ni Amen Edore Oyakhire, òun náà ṣe gómìnà rí nípínlẹ̀ Ọ̀yọ́, òuń sì ṣe tiẹ̀ láti ọjọ́ kẹrìndínlógún, oṣù kẹjọ ọdún 1998 sí ọjọ́ kejìdínlọ́gbọ̀n, oṣù karùn-ún, ọdún 1999 kó tóó di pé àwọn ológun tún da ìjọba padà fún àwọn olóṣèlum.
Nígbà tí wọ́n dá ìjọba náà padà, Àlàájì Lam Adéṣínà ló kọ́kọ́ dipò gómìnà mú lọ́dún 1999 sí ọdún 2003, kó tóó di pé Ràṣídì Adéwọ̀lú Ládọjà gbà á lọ́wọ́ ẹ̀ lọ́dún 2003 sí ọdún 2007.
Bẹ́ẹ́ ò bá gbàgbé, Ládọjà ni gómìnà àkọ́kọ́ táwọn aṣòfin máa yọ kúrò lórí oyè, inú oṣù kínní ọdún 2006 ni wọ́n yọ ọ́, kó tóó di pé iléẹjọ́ dá a padà nínú oṣù kejìlá ọdún náà.
Gbogbo ìgbà náà, igbákejì rẹ̀, Olóyè Christopher Àlàó-Akálà ló dilé mú.
Òun náà ló padà wáá ṣe gómìnà láti oṣù karùn ọdún 2007 sí ọdún 2011.
Òun ni Olóyè Abíọ́lá Ajímọ̀bi gbàjọba lọ́wọ́ rẹ̀ lọ́dún 2011 kó tóó kúrò níbẹ̀ lọ́dún 2019.
Gómìnà tí Bàbá Aláàfin ń lò lọ́wọ́ yì́i ni Olúṣèyí Abíọ́dún Mákindé, òun ti wà lórí àga láti ọjọ́ kọkàndínlọ́gbọ̀n, oṣù karùn, ọdún 2019 títí di àkókò yìí.
Kò ní yà yín lẹ́nu pé ọmọọdún mẹ́rin ni Gómìnà Mákindé wà, tí Ọba Làmídì Adeýẹmí ti wà lórí ìtẹ́ bàbá ńlá wọn.
Gbogbo ọmọ Yorùbá, ẹ wá ẹ jẹ́ ká ṣe kábíyèsí fún Làmídì Adéyẹmí III, ọba tó ń gbàdọ̀bálẹ̀ ọba, Aláàfin àkọ́kọ́ tó fìtàn balẹ̀ lórí àpèrè.
AbdulRahman sọ fáwọn olóṣèlú Kwara; Èmi ò ṣetán àti há owó fún yín o-Nojeem Ẹ̀gẹ́
Gómìnà ìpínlẹ̀ Kwárà, AbdulRahman AbdulRazaq ti sọ pé òun kò ṣetán àti máa há owó fún àwọn aráàlú, gẹǵẹ ́báwọn olóṣèlú kan ti máa ń ṣe tẹ́lẹ̀, t́i wọ́n ń pín owó ìjọba mọ́ra wọn lọ́wọ́.
Bákan náà ló tún sọ pé kìí ṣe ohun tó ṣe pàtàkì fún òun lásìkò yìí láti máa ha mọ́tò fáwọn olóṣèlú tó ń bá òun ṣiṣẹ́.
AbdulRahman AbdulRazaq sọ̀rọ̀ yìí lásìkò tó ń bá àwọn aráàlú sọ̀rọ̀ lójó Fráìde tó kọjá yìí láti sàmì ayẹyẹ ọdún kan tó dé iléèjọba gẹ́gẹ́ bíi gómìnà ìpínlẹ̀ Kwárà.
Ó ní, bí iléèjọba yóò ṣe dàbíí ààfin ọba kó lò ṣe pàtàkì jùlọ lásìkò yìí, bí kó ṣe bí ìgbé ayé ìrọ̀rùn ṣe máa bá àwọn mẹ̀kúnnù, pàápàá àwọn olùgbé Kwárà tí wọ́n dìbò fún òun lọ́dún tó kọjá.
Nígbà tó ń bá àwon aráàlú sọ̀rọ̀, ó ní gbogbo ìwà tóun ń hù, bí òun ṣe ń náwó ìjọba, tí òun sì fi ìgbé ayé ìrọ̀rún àwọn aráàlú ṣe ibì kínní wà ní ìbámu pẹ̀lú ohun tí òuń ṣèlèrí pé ohun gbogbo gbọ́dọ̀ tó gẹ́, ìyípadà gbọ́dọ̀ dé bá bí a ṣe ń ṣohun gbogbo tẹ́lẹ̀.
Èyí ni ohun tí ẹgbẹ́ òṣèlú APC ṣèlérí fáwọn aráàlú.
“Ohun táwọn olùgbé Kwárà dìbò fún ni ìyípadà, gbogbo bí àwọn jẹgúdújẹrá olóṣèlú ṣe ń ṣe nǹkan tẹ́lẹ̀ ti sú wọn, wọ́n ń fẹ́ ohun ọ̀tun, wọ́n fẹ́ ká bẹ̀rẹ̀ lọ́tun fún Kwárà.
Iṣẹ́ tí wọ́n gbé lé mi lọ́wọ́ nìyẹn.
Ohun tí wọ́n tiẹ̀ ń bèèrè lọ́wọ́ wa ni pé báwo gan an la ṣe ń rí owó táa ń ná lórí àwọn iṣẹ́ àkànṣe tí a dáwọ́lé yìí gan an pà́apàá?
Ìdáhùn sí ìbéèrè náà ni pé a ń ṣo owó nà, a ò sì ná ìnákúnàá gẹ́gẹ́ bí wọ́n ti ń ṣe tẹ́lẹ̀.
“Mo dúpẹ́ lọ́wọ́ àwọn ọmọ iléègbìmọ̀ aṣòfin.
Ẹnìkọ̀ọ̀kan wọn ló lẹ́tọ̀ọ́ sí mọ́tò ayọ́kẹ́lẹ́, ṣùgbọ́n di bí a ti ń sọ̀rọ̀ yìí, kò tíì sẹ́nikẹ́ni nínú wọn tó gba ọkọ̀ lọ́wọ́ wa, wọ́n ti fi ara wọn jìn fún iṣẹ́ ìlú.
Ẹ má gbàgbé pé bílíọ́nù náírà la ti fi pamọ́ yẹn o.
Gbogbo àwọn alábàṣiṣẹ́pọ̀ èmi àti igbákejì mi náà ni wọ́n lẹ́tọ̀ọ́ sí mọ́tò tó yẹ kí wọ́n máa fi ṣẹsẹ̀ rìn, ṣùgbọ́n kò tíì séyì tó ní mọ́tò nínú gbogbo wọn.
Gbogbo wa lati fi ara wa jìn lásìkò yìí nítorí iṣẹ́ ìlú náà ni.
Ohun tó ṣe kókó báyìí ni pé a gbọ́dọ̀ wá bí ará ṣe máa dẹ àwọn aráàlú.
Sanwó-Olú ní kí ṣọ́ọ̀ṣì, mọ́ṣálááṣí, àti iléètajà ouńjẹ bẹ̀rẹ̀ iṣẹ́
Gómìnà Babájídé Sanwó-Olú ti yọ̀ǹda fáwọn iléèjọsìn láti ṣilẹ̀kùn wọn, bẹ̀rẹ̀ láti ọjọ́ keje oṣù yìí.
Ó ti lé lóṣù márùn ún báyìí tí gómìnà ti pàṣẹ pé kí gbogbo iléèjọsìn tìlẹ̀kùn wọn, àti ṣọ́ọ̀ṣi àti mọ́ṣálááṣí.
Ṣùgbọ́n ànfààní ti wà fún wọn láti bẹ̀rẹ̀ ìjọsìn wọn báyìí.
Bákan náà ló tún yọ̀nda fáwọn èèyàn láti bẹ̀rẹ̀ sí í ṣe ìkórajọ wọn ṣùgbọ́n irú ìkórajọ bẹ́ẹ̀ kò gbọdọ̀ ju àádọ́ta lọ.
Ìyẹn ni pé àwọn tó fẹ́ẹ́ ṣèpàdé iléeṣẹ́, ayẹyẹ àti bẹ́ẹ̀ bẹ́ẹ̀ lọ, ṣùgbọ́n wọn ò gbọdọ̀ ju àádọ́ta lọ.
Ẹ̀kún-ún-rẹ́rẹ́ ń bọ̀ lọ́nà….
Bùhárí ṣí ẹnubodè Sẹ̀mẹ̀, ó fòfin de ìrẹsì, tọ́kì àti ẹja
Ààrẹ Muhammadu Bùhárí ti pàṣẹ pé kí àwọn aṣọ́bodè ṣí ẹnubodè Sẹ̀mẹ̀, l’Ékòó, àtàwọn ẹnubodè mí ìn nílẹ̀ Haúsá, àti ilẹ́ Íbò.
Bákan náà ló tún pàṣẹ pé ẹnikẹ́ni kò gbọdọ̀ kó ìrẹsì àtàwọn nǹkan jíjẹ bíi ẹja, tọ́kì àti bẹ́ẹ̀ bẹ́ẹ̀ lọ wọlé.
Ohun tí Ààrẹ tún sọ ni pé nígbà tó bá di ìparí oṣù Dísẹ́ḿbà yìí, ìjọba máa gbégi kúrò lẹ́nu àwọn ẹnubodè yóókù káàkiri orílẹ̀-èdè yìí.
Bẹ́ẹ́ ò bá gbàgbé, láìpẹ́ yìí ni àwọn ọba alayé ilẹ̀ Yorùbá fẹnu kò, tí wọ́n sì ránṣẹ́ sí Ààrẹ Bùhárí pé ó di dandan kí wọ́n ṣí àwọn ẹnubodè tó wà nípínlẹ̀ Ògùn, nítorí ọ̀pọ̀ àwọn olùgbé agbégbè náà ni ọrọ̀ ajé wọn ti dẹnukolẹ̀, nípasẹ̀ àwọn ẹnubodè tí ìjọba tì pa.
Bákan náà ni Ààrẹ tún sọ pé ìdí tíjọba òun fi ti àwọn ẹnubodè náà pa ni láti gbégi dínà àwọn tí wọ́n ń kó ìrẹsì fàyàwọ́ wọlé, kí àwọn àgbẹ̀ ilẹ̀ wa ba à lè rááyè ta ìrẹsì wọn, ṣùgbọ́n bí wọn kò bá ti ẹnubodè, ó máa ṣòro fún àwọn àgbẹ̀ náà láti ta ìrẹsì wọn.
Àjọ KAI fẹ́ẹ́ gbógun ti àwọn lánlọọ̀dù tó ń ṣe ọ̀bùn
Àjọ tó ń gbógun ti ìwà ìbàjẹ́ nípínlẹ̀ Èkó, èyí tí wọ́n ń pè ní KAI ti ṣèlérí láti gbógun ti àwọn lánlọọ̀dù àti onílé tí kò bá tọ́jú ìmọ́tótó ilé tí wọ́n ń gbé àti àyíká ilé wọn.
Adarí àjọ náà, Gbémisọ́lá Akínpẹ̀lú ló sọ̀rọ̀ yìí di mímọ̀ nígbà tó dá sí ìwé àtakò táwọn olùgbé agboolé tí a mọ̀ sí Estate kan kọ látì tako ìwà ọ̀bùn táwọn onílé kan ń wù, ìwà ọ̀bùn t́i wọ́n sì kọ̀ láti tọ́jú àyíká wọn.
Ó ní, ọ̀pọ̀ àwọn onílé ni wọn kò tọ́jú ibi tí wọ́n ń da ìgbọ̀nsẹ̀ sí, tí àwọn mí ìn sì ń da ìdọ̀tí síbi tó wù wọ́n, ó ní èyí kò bójúmu, bẹ́ẹ̀ ni àjọ KAI náà ko ̀ni fojúure wò wọ́n rárá.
Gbémisọ́lá Akínpẹ̀lú tún ní, òun ti gba ìwé àtakò láti ọ̀dọ̀ àwọn olùgbé agboolé kan ní Millennium Housing Estate, Oko-Ọba, Agége tí wọ́n ṣe ìwà ọ̀bùn tó lòdi ́sófin, ó ní àwọn sì ti ránṣẹ́ sí wọn láti bá wọn wi.́
Nítorí wọn kò tọ́jú ilé wọn dáadáa, èyi sì ń ṣàkóbá fún àwọn alábàágbé wọn yòókù, Bẹ́ẹ̀ náà lọ̀rọ̀ rí ní Jákàńdè Estate, Èjìgbò.
Ó wá rọ àwọn olùgbé Èkó kí wọ́n túbò máa da ilẹ̀ wọn síbi tó bá yẹ, pàápàá nítorí ìṣòro omíyalé.
Ó ṣẹlẹ̀!
Oyèdépò fẹ́ẹ́ kọ́ gbọ̀ngàn tí kò sírú rẹ̀ lágbàáyé
Olórí ìjọ Living Faith Tabernacle, tí wọ́n ń pè ní Winners’ Chapel, Bíṣọ́ọ̀bù David Oyèdépò ti fẹ́ẹ́ kọ́ gbọ̀ngàn ńlá tí yóò gbà tó, ẹgbẹ̀rún lọ́nà ọ̀ọ́dúnrún èèyàn lẹ́ẹ̀kanṣoṣo Kò tí ì sírú rẹ̀ lágb̀àáyé.
Gbọ̀ngàn ìjọsìn náà tí wọ́n pe orúkọ rẹ̀ ní ‘Faith Ark’, èyí tó túmọ̀ sí ‘Ọkọ̀ Ìgbàgbọ́’ lédè Yorùbá nìrètí wà pé wọ́n máa kéde rẹ̀ fún àwọn ọmọ ìjọ nínú ìpàgọ́ ọdọọdún Shiloh, tó máa wáyé nínú oṣù kejìlá.
Ìpàgọ́ tọ́dùn yìí ti wọ́n pe àkòrí rẹ̀ ní Turning Point, èyí tó túnmọ̀ sí Oríta Ìyípadà, lá gbọ́ pé wọ́n ti máa sọ ẹ̀kúnrẹ́rẹ́ nípa kíkọ́ rẹ̀ fáwọn ọmọ ìjọ.
Ohun tí Àṣejèrè gbọ́ ni pé ibi tí iléèwé girama ṣọ́ọ̀ṣì náà wà lọ́wọ́, èyí tí wọ́n ń pè ní Faith Academy, àti ibi tí ilé WOFBI wà, àti ibi tí wọ́n ń pè ní Moriah, gbogbo àwọn ibi tí wọ́n fẹ́ẹ́ lò fún gbọ̀ngàn náà nìyẹn, ìyẹn ni pé gbogbo àwọn ilé tó wà níbẹ̀ lọ́wọ́ ni wọ́n máa wó lulẹ̀.
Bẹ́ẹ́ ò bá gbàgbé, ọdún 2015 ni Oyèdépò kéde rẹ̀ pé àwọn fẹ́ẹ́ kọ́ gbọ̀ngàn ìjọsìn ńlá tí wọ́n pè ní Faith Theatre tẹ́lẹ̀, tó máa gba àwọn èèyàn tíye wọ́n tó ẹgbẹ̀rún lọ́nad ọgọ́fà, 120,000, ḱo tóó di pé ìránṣẹ́ Ọlọ́run náà yí ìpinnu yìí padà.
Ohun táa gbọ́ ni pé gbọ̀ngàn tí wọ́n ń lò lọ́wọ́ yìí ni àwọn tí kò bá rí àyè jókòó nínú gbọ̀ngàn tuntun ọ̀hún yóò máa lòó, láti wòran ohun tó ń lọ nínú gbọ̀ngàn ńlá.
Bílíọ̀nù lọ́nà àádọ́ta ni wọ́n fẹ́ẹ́ fi kọ́ gbọ̀ngàn ti tẹ́lẹ̀, ṣùgbọ́n ó dájú pé iye owó tí ìjọ náà fẹ́ẹ́ ná báyìí yóò ti lé daadaa, nítorí gbogbo nǹkan ló ti gbówó lórí.
Orí adé àti gbogbo àgbààgbà Ìsàlẹ̀ Èkó ló jẹ̀bi – Erelú Kútì
Erelú Abíọ́lá Dòsùnmú, Erelú Kútì IV ti Èkó ti sọ ọ́ di mímọ̀ pé gbogbo àwọn àgbààgbà Ìsàlẹ̀ ̀
Erelú sọ̀rọ̀ yìí nígbà tó ń sọ̀rọ̀ lórí ètó kan lórí tẹlifíṣàn Arise TV, tó wà ní Ìkòyí, l’Ékòó, lórí bí àwọn jàǹdùkú kan ṣe yawọ ààfin ọba Èkó, tí wọ́n sì ba àwọn nǹkan ìṣẹ̀m̀báyé jẹ́.
Bẹ́ẹ́ ò bá gbàgbé, Ọjọ́rú, Wẹ́sde tó kọjá yìí làwọn jàǹdùkú yabo ààfin ọba náà, wọ́n gbé ọ̀pá àṣẹ lọ.
Ṣùgbọ́n Erelú ní, pẹ̀lú ohun tó ṣẹlẹ̀ yìí, gbogbo àwọn àgbààgbà tó wà ní Ìsàlẹ̀ Èkó, àti orí adé gan an gbọ́dọ̀ gbà pé àwọ́n ti jẹ̀bi àwọn ọ̀dọ́ nítorí náà ni wọ́n ṣe kọlu wọ́n.
Bó tiẹ̀ jẹ́ pé Erelú kò dárúkọ Ọba Akíolú, ó kàn sọ pé orí adé ti jẹ̀bi ọ̀rọ̀ tó wà nílẹ̀ yìí, bẹ́ẹ̀ sì làwọn àgbààgbà olóṣèlú náà.
Obìnrin náà ní àsìkò ti tó ki ́gbogbo àwọn àgbààgbà dìde láti kojú ìṣòro náà, kí wọ́n lè fòpin sí i, nítorí ebi, ìyàn àti iṣẹ́ ń bá àwọn ọ̀dọ́ agbègbè náà fínra.
Sanwó-Olú dá àjọ KAI padá s’Ékòò, ó tún fẹ́ẹ́ pààrọ̀ yúnífọ́ọ́mù wọn
Túnjí Bellò, kọmíṣánnà fún ètò àyíká nípínlẹ̀ Èkó ti sọ ọ́ di mímọ̀ pé àjọ tí a mọ̀ sí Lagos Environmental sanitation Corps (LAGESC), ìyẹn tó ń bá àwọn tó ń lòdì sófin àyíká wí nípínlẹ̀ Èkó, àwọn ti yí orúkọ àjọ náà padà sí Kick Against Indiscipline (KAI).
Kété tí gómìnà àná, Akínwùnmí Ámbọ̀dé dé orí àlééfà lọ́dún 2015 ló yí orúkọ iléeṣẹ́ ọ̀hún padà sí LAGESC, ṣùgbọ́n báyìí, Béllò ní àwọ́n ti dá orúkọ àjọ yìí padà sí KAI tí ọ̀pọ̀ àwọn aráàlú mọ̀ wọ́n sí tẹ́lẹ̀.
Bákan náà ló sọ pé ìjọba ìpínlẹ̀ Èkó máa pààrọ̀ aṣọ yúnífọ́ọ̀mù tí àwọn òṣìṣẹ́ àjọ náà ń lò lọ́wọ́ padà sí aláwọ̀ ewé tí wọ́n ń lò tẹ́lẹ̀.
Èyí dúró fún àyíká tó dùn ún wò, yàtọ̀ sí yúnífọ́ọ̀mù tí àwọn òṣìṣẹ́ àjọ náà ń lò lọ́wọ́ yìí.
Kọmíṣánnà ní; ìgbésè yìí yóò mú kí àjọ náà túbọ̀ gbájúmọ́ iṣẹ́ tí wọ́n torí ẹ̀ dá a sílẹ̀, èyí ni láti máa mú kí àwọn olùgbé Èkó ń bọ̀wọ̀ fún òfin ètò àyíká ní gbogbo ìgbà.
Níbi ìpàdé àwọn oníròyìn náà tó wáyé nínú pápá ìgbafẹ́ JJT tó wà ní Aláùsá ni Béllò tún sọ pé ọ̀pọ̀ àwọn kòtò ìdaminù tó wà nípínlẹ̀ náà làwọ́n ti kó, nítorí àsìkò òjò tó ń bọ̀, láti lè dènà omíyalé, bẹ́ẹ̀ làwọ́n sì ti ṣetán àti máa bójútó àwọn kànáà náà lóòrèkóòrè.
Ó tún fi kún ọ̀rọ̀ rẹ̀ pé gbogbo àwọn ilẹ́ ìgbafẹ́ tí wọ́n ń gba àwọn oníbàárà wọn láti fi ọkọ̀ dí ojúnà láwọ́n ti bẹ̀rẹ̀ sí í gbógun tì.
Olówu Kúta tako ọ̀rọ̀ burúkú tí Zulum ń sọ sáwọn ṣójà
Sam Akínrólé Olówu tìlúu Òwu Kútà, Aláyélúwà, Ọba Hammed Adékúnlé Mákámá Oyèlùdé, Tẹ́gbosùn III, ti kìlọ̀ fún gómìnà ìpínlẹ̀ Borno, Ọ̀jọ̀gbọ́n Babagana Umara Zulum, pé kó dẹ́kun àti máa tako àwọn jagunjagun ilẹ̀ wa, àtàwọn adarí wọn.
Nígbà tí Ọba Oyèlùdé ń ba àwọn oníròyìn sọ̀rọ̀ láàfin rẹ̀ tó wà ní Òwu Kùtà nípìnlẹ̀ Ọ̀ṣun, ló ti sọ̀rọ̀ yìí pé ìwà tí gómìnà náà ń hù, pàápàá ọ̀rọ̀ ẹnu rẹ̀ sí àwọn ológun ilẹ́ wa kò dára, èyí sì le mú ìrẹ̀wẹ̀sì bá àwọn ṣójà wa.
Bẹ́ẹ́ ò bá gbàgbé, ọjọ́ Mọ́ńdè tó kọjá yìí ni Gómìnà Zulum, tìpínlẹ̀ Borno, lọ sí agbègbè kan lójúnà Maiduguri-Damaturu.
Àdúgbò yìí ni ibi tí ààbò ti dájú jù, nínú gbogbo àwọn ọ̀nà tó wọ ilẹ̀ Borno, ibẹ̀ sì làwọn jagunjagun Boko Haram ti gbé àwọn èèyàn márùndínlógójì sálọ.
Ṣùgbọ́n kàkà kí gómìnà náà bá àwọn èèyàn tí wọ́n pàdánù dúkìá àti ẹ̀mí wọn lágbègbè náà kẹ́dùn, ṣe ni Gómìnà Zulum bẹ̀rẹ̀ sí í sọ̀rọ̀ sí àwọn ṣójà, pé wọ́n ń̀ gbàbọ̀dè fáwọn aráàlú òun, wọ́n sì kùnà láti ṣiṣẹ́ wọn, nítorí náà làwọn Boko Haram ṣe gbìnàyá ládùúgbò náà.
Gbogbo àwọn ọ̀gá ṣójà, àtàwọn jagunjagun tó ń ṣọ́ agbègbè náà ni Zulum sọ̀rọ̀ burúkú sí, pé gbogbo wọ́n ti kùnà láti gbógun ti àwọn Boko Haram, àti pé bí ẹni pé wọ́n ti gbàbọ̀dè fún wọn ló jọ.
Àwọn ọ̀rọ̀ tí Gòmìnà Zulum sọ wọ̀nyí ni Ọba Olówu Kùtà ń fèsì sí pé kò dára tó, kò bójúmu kí odidi gómìnà máa sọ́ irú ọ̀rọ̀ bẹ́ẹ̀ sáwọn jagunjagun tó ń ṣọ́ òun àtàwọn aráàlú rẹ̀, nítorí bí ẹní bu omi tútù sí wọn lọ́kàn ni, bí ẹní fi iṣẹ́ takuntakun táwọn ṣójà náà ń ṣe wọ́lẹ̀ ni.
“Ojú gbà mí tì fún Gómìnà Zulum, ọ̀rọ̀ tó ń tẹnu gómìnà Haúsá náà jádè tìmí lójú, pàápàá pẹ̀lú bó ṣe ń sọ̀rọ̀ sáwọn ṣójà tó ń dáàbòbo àwọn aráàlú rẹ̀ ní gbogbo ìgbà.
Kó yé é sọ ìsọkúsọ sáwọn ológun mọ́, ṣùgbọ́n ọ̀rọ̀ ìgbìyànjú, ọ̀rọ̀ tó ń gbéni ró ló yẹ kó máa sọ jáde lẹ́nu.
First Bank yọ̀ǹda ẹ̀rọ ìkẹ́kọ̀ọ́ fáwọn ọmọléèwé l’Ékòó
Sam Akínrólé
Ọ̀kan nínú àwọn báǹkì ilẹ̀ wa, First bank Plc ti yọ̀ǹda àwọn ẹ̀rọ ìkẹ́kọ̀ọ́ ẹgbẹ̀rún lọ́nà ogún fáwọn ọmọléèwé tó wà nípínlẹ̀ Èkó.
Ọjọ́bọ̀ Tọ́sde yìí niléeṣẹ́ ọ̀hún yọ̀ǹda àwọn ẹ̀rọ ìkẹ́kọ̀ọ́ náà fún Gómìnà Babájídé Sanwó-Olú níbi ayẹyẹ kan tó wáyé níléèjọba tó wà ní Màrínà l’Ékòó.
Àwọn ẹ̀rọ ìkẹ́kọ̀ọ́ yìí làwọn ọmọléèwé yóò máa lò láti kẹ́kọ̀ọ́ lórì íntánẹ́ẹ̀tì lásìkò yìí, nítorí àrùn Kòrónà tí kò gbà wọ́n láyè áti lọ síléèwé.
Ọ̀gá àgbà iléèfowópamọ́ ọ̀hun, Ọ̀mọ̀wé Adésọlá Adédùntàn nígbà tó ń yọ̀ǹda àwọn ẹ̀rọ ìkẹ́kọ̀ọ́ náà fún gómìnà ṣàlàyé pé kété tí wàhálà àrùn Kòrónà bẹ̀rẹ̀ làwọn ọmọ ìgbìmọ̀ iléeṣẹ́ náà rò ó pé kí làwọn le ṣe láti dẹ́kun ìjàm̀bá tí àrùn náà máa mú wá.
Ó ní, àkọ́kọ́ nínú àwọn nǹkan tí ìgbìmọ̀ náà rò ni ìṣòro tí àwọn ọmọléèwé wa yóò dojúkọ, nítorí à ì le lọ síléèwé láwọn àsìkò náà, ó ní èyí ló mú kí báńkì náà fọwọ́sowọ́pọ̀ pẹ̀lú iléeṣẹ́ àdáni Robert & John láti ṣe ẹ̀rọ náà fáwọn ọmọléèwé.
“Ohun tó kọ́kọ́ wá síwa lọ́kàn ni pé bí a ò bá tètè wá nǹkan ṣe sọ́rọ̀ àwọn ọmọ wa, pàápàá ètò ẹ̀kọ́ wọn, a jẹ́ pé inú ewu ńlá ni orílẹ̀-èdè wá wà lọ́jọ́ ọ̀la, èyí ló mú ká gbà á lérò láti kówó lórí ẹ̀rọ ìkẹ́kọ̀ọ́ yìí.
” Ohun tí Ọ̀mọ̀wé Adédùntán sọ nìyẹn.
Ọkùnrin ọ̀gá àgbà báǹkì náà tún ní lára àwọn àlààlẹ̀ báńkì náà ni láti rí i pé ibikíbi tí àwọn bá wà, àwọn ní ipa pàtàkì táwọn máa kó lórí agbègbè náà.
Ó ní, èyí ló fà á tí báǹkì náà fi pawọ́pọ̀ pẹ̀lú àwọn oníléeṣẹ́ àdáni kan láti pèsè yàrá ìtọ́jú fáwọn tó lùgbàdì àrùn Kòrónà, èyí tí wọ́n máa ṣèfilọ́lẹ̀ rẹ̀ láìpẹ́.
Bákan náà ló tún mẹ́nubà á pé láìpẹ́ ni báǹkì òuń yóò fún àwọn mọ̀lẹ́bí tó lé ní mílíọ́nù kan àtààbọ̀ ní ouńjẹ ọ̀fẹ́ láìpẹ́.
Kò ṣàì gbóríyìn fún Gómìnà Sanwó-Olú fún ipa ribiribi tó kó láti gbógun ti àrùn Kòrónà nípínlẹ̀ náà.
Nínú ọ̀rọ́ tiẹ̀, Gómìnà Babájídé Sanwó-Olú, nínú ọ̀rọ̀ rẹ̀ sọ pé ọ̀rọ̀ ẹ̀kọ́ àwọn ọmọ àti ìmọ̀-ẹ̀rọ nípínlẹ̀ Èkó jẹ ìjọba òun lógún, nítorí àwọn nǹkan tó máa ṣatọ́nad ọjọ́ ọ̀la wa nìyẹn.
Ó dúpẹ́ lọ́wọ́ iléeṣẹ́ náà fún pìpèsè àwọn ẹ̀rọ ìkẹ́kọ̀ọ́ náà.
Ó ní, ní bíi ọdún kan sẹ́yìn, kò sẹ́ni tó mọd pé Kòrónà máa wáyé, àti pé àrùn náà kò ní í jẹ́ ká ṣe ohun tom yẹ ká ṣe bó ti yẹ, nítorí náà ni ìmọ̀ ẹ̀rọ ṣe ṣe pàtàkì.
Kọmíṣamnnà fún ètod ẹ̀kọ́ nípínlẹ̀ náà nínú ọ̀rọ̀ tiẹ̀, Arábìnrin Fọlaṣ́adé Adéfisáyọ̀ dúpẹ́ lọ́wọ́ iléèfowópamọ́ náà fún iṣẹ́ nĺá tí wọ́n ṣe fún àwọn ọmọléèwé ná̀à, bẹ́ẹ̀ ló sì tún bèèrè sí í lọ́wọ́ iléeṣẹ́ náà.
Adéfisáyọ̀ gba àwọn iléeṣẹ́ yòókù nímọ̀ràn láti kẹ́kọ̀ọ́ lára ohun tí iléeṣẹ́ First Bank ṣe fún àwọn ọmọléèwé l’Ékòó.
Obìnrin tó bá yan iṣẹ́ alápatà láàyò, àṣírí rẹ̀ kò lè tú láéláé – Ọlálérè Alápatà Tóbi Adéyemo
Àṣejèrè: Ẹ káàsán mà, ẹ já ká mọ̀ yín?
Arábìnrin Ọlálérè: Orúkọ tèmi ni Arábìnrin Ọlálérè, mo ń ta ẹran ní Bàrúwá-Ìpájà.
Àṣejèrè: Ìgbà wo lẹ bẹ̀rẹ̀ sí í ta ẹran níbí?
Arábìnrin Ọlálérè: Mo ti wà níbí; ó ti tọ́dún méje
Àṣejèrè: Ṣé kò máa ya àwọn èèyàn lẹ́nu pé obìnrin ń ta ẹran?
Arábìnrin Ọlálérè: Bẹ́ẹ̀ ni o, ìyàlẹ́nu ló jẹ́ fáwọn ènìyàn pé obìnrin ń ta ẹran wọ́n sì máa ń rí i pé mọ ní ìmọ́tótó Ohun tó mú káwọn èèyàn máa bá mi rajà nìyẹn, torí pé ẹran mí mọ́, mo tún máa ń múra dáadáa, Inú wọn sì máa ń dùn sími púpọ̀ tẹ́ẹ bá rí ẹlẹ́ran mìíràn ó má múra jákujàku ni, ṣùgbọ́n èmi yan ìmọ́tótó láàyò.
Àṣejèrè: Ṣé kò sí àwọn tó ń fojú tẹ́ńbẹ́lú àwọn obìnrin alápatà nínú ẹgbẹ́ yín?
Arábìnrin Ọlálérè: Rárá o, wọn kò ní ṣe bẹ́ẹ̀, kò sẹ́ni tó ń fojú di àwọn obìnrin alápatà ní ọdọ̀ tiwa Kódà ẹnìkan ti wáá bá mi pé wọ́n ti ròyìn mi pé pẹ̀lú àtíkè àti ìmọ́tótó ni mo máa ń wà.
Àṣejèrè: Kí lohun táwọn ẹbí yín ń sọ nípa iṣẹ́ alápatà yìí?
Arábìnrin Ọláléré: Ìyá tó bí mi gangan ló ń ta ẹran wọ́n wà ní Adébọ̀wálé Electronics ní Onípánù, Ẹlẹ́dìyẹ Nígbà tí mo lọ iléèwé ní Baptist Academy, Ọbaníkòró, táa bá ti dé láti ilé ìwé, la máa ń bá wọn kún iṣẹ́ ẹran Ọjà yẹn sì ni màámi ń tà dòníí.
Àṣejèrè: Ìmọ̀ràn wo lẹ ń gbàwọn obìnrin tó ń wò ó pé iṣẹ́ alápatà, iṣẹ́ ọkùnrin ni?
Arábìnrin Ọlálérè: Ìmọ̀ràn mí fáwọn obìnrin ni pé iṣẹ́ àpatà dáa púpọ̀ jù, tó dẹ̀ máa bò yín láṣìírí, Ẹ máa jẹ nínú rẹ̀, ọkọ àti ọmọ náà máa jẹ nínú ẹ̀, gbogbo obìnrin tí kò níṣẹ́, kó gbìyànjú àti farabalẹ̀ kọ́ ọ, èèyàn kìí pẹ́ í mọ̀ ọ́n, àwọn olóuńjẹ ni wọ́n máa tà á fún, láti ibẹ̀ lẹ má ní oníbáárà tiyín, Iṣẹ́ tó dáa púpọ̀ ni, tó dẹ̀ ní àlùbáríkà, tó dẹ̀ máa ń bo ni láṣìírí.
Bùhárí yọ ọ̀gá àwọn ológun ilẹ̀ wa bíi jìgá
Ààrẹ Muhammadu Bùhárí ti yọ adarí gbogbo àwọn ológun ilẹ̀ wa, bẹ́ẹ̀ ló sì ti fi àwọn ẹlòmíì rọ́pò wọn.
Àwọn tó fi rọ́pò àwọn ológun náà ni Ọ̀gágun Leo Irabor, tí yóò máa darí gbogbo àwọn adarí ológun, nígbà tí Ọ̀gágun I Attahiru, yóò máa ṣàkóso àwọn jagunjagun orí ilẹ̀, AZ Gambo, yóò máa ṣàkóso àwọn jagunjagun orí omi, nígbà tí I Àlàó, yóò má ṣàkóso gbogbo àwọn jagunjagun òfúrufú.
Nínú àtẹ̀jáde tí Fẹ́mi Adéṣínà, agbẹnusọ Ààrẹ Bùhárí fi síta sórí ẹ̀rọ ayélujára ló ti kéde ọ̀rọ̀ náà, bẹ́ẹ̀ ló sì dúpẹ́ lọ́wọ́ gbogbo àwọn ọ̀gá ológun tó ń bá a ṣiṣẹ́ náà láti ọdún 2015.
Ẹgbẹ́ alájẹṣẹ́kù tí kò bá lọ́wọ́ ìjọba nínú, wọ́n máa gbà à yín gbẹ̀yìn ni  – Alágba Ayéọ̀la
Alàgbà Tajudeen Oríyọmí Ayéọ̀la ni Ààrẹ ẹgbẹ́ LASCOFED nípínlẹ̀ Èkó àti ní orílẹ̀-èdè Nàìjíríà, ẹgbẹ́ yìí ló jẹ́ ìyá ẹgbẹ́ fún gbogbo àwọn ẹgbẹ́ alájẹṣẹ́kù tó wà nílẹ̀ wa.
Alájẹṣẹ́kù làwọn èèyàn ń pè wọ́n, ṣùgbọ́n wọ́n ní ẹgbẹ́ aláfọwọ́sowọ́pọ̀ làwọn ń jẹ́.
Wọ́n ti bá Àṣejèrè sọ̀rọ̀ nípa iṣẹ́ ẹgbẹ́ alájẹṣẹ́kù ní Nàìjíríà, ojú táwọn èèyàn fi ń wò ó àti àwọn ìpèníjà tí wọ́n ń dojúkọ.
Ohun tí wọ́n bá SAM.AKÍNRÓLÉ sọ rèé.
Ìgbà wo lẹ ti wà lórí oyè yìí?
Ààrẹ ẹlẹ́ẹ̀kejì ni mí, mo ti lo ọdún méje, oṣù keje ọdún tó ń bọ̀ ni mo máa gbé oyè yẹn sílẹ̀ fún ẹlòmí ì láti wọlé láti máa báṣẹ́ lọ.
Ẹ mẹ́nuba díẹ̀ nínú àwọn ohun táa lè tọ́ka sí gẹ́gẹ́ bíi àṣeyọrí yín?Nǹkan tó pọ̀ la lè tọ́ka sí, àkọ́kọ́ ni pé nígbà táa máa wọlé, kò sí ìrẹ́pọ̀ tẹ́lẹ̀ láàrín àwọn ọmọ ẹgbẹ́ aláfọwọ́sowọ́pọ̀, oníkálukú ń ṣe tiẹ̀ ni, kò sí ìkùnsínú mọ́.
Èkejì ni ilé táa jókòó sí yìí, ó wà lára àwọn ohun táa fi polongo náà, Ọlọ́run sì fún wa ṣe, mo wọlé ní 2012, 2016 la parí ẹ̀, gómìnà Èkó ní wọ́n sì bá wa ṣí i lọ́jọ́ náà lọ́h̀un ún.
Eléyìí náà jẹ́ ohun ìwúrí fún wa l’Ékòó àti káàkiri ní Nàìjírìà, èyí ni àkọ́kọ́.
Bẹ́ẹ̀ la tún ṣètò kan táa pè ní Vision for Life, a ṣètò yìí pẹ̀lú àjọ kan táa ń pè ní Eye Foundation lásìkò náà, ó wà fún àwọn tó ní ààrùn ojú, ọ̀fẹ́ ni wọ́n ṣe àyẹ̀wò ojú yẹn, àwọn tó níìdì jígí; a fún wọn, àwọn tó nílò iṣẹ́ abẹ tí owó rẹ̀ kò pòjù; a ṣe é lọ́fẹ̀ẹ́, àwọn tówó ẹ̀ sì pọ̀; a ṣe àfikún fún wọn.
A tún wò ó pé àwọn kan ti ń ṣiṣẹ́ káwa tóó dé, ọ̀pọ̀ àwọn èèyàn wọ̀nyí lati gbàgbé wọn, irú ibi táa kọ́lé sí yìí, àwọn kan ló jà fún un, tí wọ́n fi gbà á, a gbọ́dọ̀ rántí àwọn èèyàn wọ̀nyẹn náà, ká sì ṣàpọ́nlé wọn, àwọn nǹkan táa ní tá a lè fi ta wọ́n lọ́rẹẹ náà la fún wọn.
Ẹ jẹ́ ká yà bàrà díẹ̀, alága.
Awuyewuye tó ń lọ nígbóoro ni pé àwọn aládàá ńlá lẹgbẹ́ alájẹṣẹ́kù máa ń yá lówó, wọn kìí yá mẹ̀kúnnù lówó, ṣe bẹ́ẹ̀ ni?Kò rí bẹ́ẹ̀, a ní ìṣòro tó pọ̀ nílùú wa yìí, kó sì sí bẹ́gbẹ́ ṣe lè wà tí àwọn náà kò ní í nípìń nínú ìṣòro tó ń dààmú orílẹ̀-èdè.
Kí ẹ tóó darapọ̀ mọ́ ẹgbẹ́ alájẹṣẹ́kù, ó máa lóhun kan tó pa yín pọ̀, ó le jẹ́ àdúgbò, ó le jẹ́ ọjà tẹ́ẹ ń tà, ó le jẹ́ ọ́fíìsì kan náà tẹ́ẹ ti ń ṣiṣẹ́, o sì le jẹ́ iléeṣẹ́ kan náà tẹ́ẹ ti ń ṣiṣẹ́, ohun kan ṣáà gbọ́dọ̀ pa yín pọ̀, ó tiẹ̀ lè jẹ́ ẹ̀sìn pàápàa.́
Lẹ́yìn náà, adarí gbọ́dọ̀ wà, àwọn wọ̀nyí ni wọ́n á máa ṣàkóso ẹgbẹ́.
Àwọn aṣáájú yìí sì gbọdọ̀ mọ̀ pé tèèyàn bá ti ń ṣẹgbẹ́ tó sì ń ṣe ojúúṣẹ rè fún bíi oṣù méẹ́fà, onítọ̀hún lẹ́t̀ọ́ọ àti yáwó, ṣùgbọ́n ọ̀rọ̀ àwa èèyàn nígbà mí-ìn, ká fi sẹ́nu ká dákẹ́ ni, ìwà ìbàjẹ́ wà káàkiri kò sí pọ́síbù ká má rí àwọn kàǹda inú ìrẹsì lọ́dọ̀ tiwa náà.
Àwọn tí wọ́n ń gba owó lọ́wọ́ àwọn èèyàn tí wọ́n kó o jẹ ńkọ́, ṣé àwọn kàǹda inú ìrẹsì náà nìyẹn?
Ohun táa ń rí tó wọ́pọ̀ ni tàwọn tó ń ṣẹgbẹ́ tí wọ́n sì ń pe ara wọn ní ẹgbẹ́ aláfọwọ́sowọ́pọ̀, ṣùgbọ́n tí wọn kì í ṣe ẹgbẹ́ alájẹṣẹ́kù.
Kéèyàn tóó dá ẹgbẹ́ alájẹṣẹ́kù sílẹ̀, á á lọọ forúkọ sílẹ̀ lọ́dọ̀ ìjọba, á á sì máa ṣe ìṣúná owó lọ́dọọdún, wọ́n sì gbọ́dọ̀ jẹ́ ọmọ ẹgbẹ́ LASCOFED, dandan ni o wọ́n pò káàkiri, Ẹ̀pẹ́, Badagry, Ìkòròdú, kódà ládùúgbò táà wà yìí, Ẹgbẹ́ alájẹṣẹ́kù tíjọba kò dá mọ̀ ni wọ́n ń pe ara wọn, jìbìtì ni ó.
Ẹ̀ní bá ti kó sọ́wọ́ irú àwọn èèyàn bẹ́ẹ̀, tí kò rówó gbà mọ́, yóò máa pariwo kiri pé ẹgbẹ́ wa ló kóbá òun, ṣé e rí i pé ènìyèn kò mọ ìyàtọ̀ láàrín ojúlówó àti aláyédèrú.
Báwo le ṣe wá ń la àwọn aráàlú lọ́yẹ, báwo ni wọ́n ṣe lè dá àwọn aláyédèrú yìí mọ̀?
A ń ṣèpolongo lórí rédíò lọ́sọ̀ọ̀sẹ̀, táa ń ta àwọn èèyàn lólobó nípa iṣẹ́ yìí, a sì ń sọ fún wọn pé kí wọ́n má kó sọ́wọ́ gbájúẹ̀, àwọn tí wọ́n ń pe ara wọn lẹ́gbẹ́ aláfọwọ́sowọ́pọ̀, ṣùgbọ́n tí kò rí bẹ́ẹ̀, àwa ń sọ fún wọn pé kí wọ́n má kó owó lọọ bá wọn o.
Ẹ jẹ́ ká bèèrè lọ́wọ wọn, ṣé wọ́n ní àkọsílẹ̀ pẹ̀lú ìjọba, ṣé wọ́n jẹ́ ọmọ ẹgbẹ́ LASCOFED?
Gẹ́gẹ́ bíi ààrẹ ẹgbẹ́ káàkiri Nàìjíríà, ṣé bó ṣe ń ṣẹlẹ̀ láwọn ìpínlẹ̀ mí-ìn t́í ẹ ń darí nìyẹn?
Kìí ṣe bó ṣe yẹ kó rí nìyẹn, ṣùgbọ́n bó ṣe rí nìyẹn káàkiri orílẹ̀-èdè yìí náà, ṣé ẹ̀yin náà mọ̀ pé ìwà ìbàjẹ́ náà pọ̀ nílùú wa yìí, àwọn nǹkan yìí kò le ṣẹlẹ̀ nílẹ̀ òkèèrè.
Wọ́n ti to ìlú wọn bẹ́ẹ̀, ṣùgbọ́n lọ́dọ̀ wa níbí, kò rí bẹ́ẹ̀, kíá àwọn èèyàn ti kóra jọ, wọ́n ti bẹ̀rẹ̀ sí í gba owó lọ́wọ́ àwọn èèyàn.
Ṣùgbọ́n ohun tí kìí jẹ́ káwọ̀n èèyàn tètè fura ni pé àwọn ẹgbẹ́ yẹn máa ń bẹ̀rẹ̀ dáadàa, ṣùgbọ́n nígbà tó bá yá, wọ́n á gbé owó àwọn olówó sá lọ.
Ní Àbújá pàápàá àti ní kí wọ́n yọ orúkọ ẹgbẹ́ alájẹṣẹ́kù kúrò lára orúkọ wọn, torí wọ́n ń ba orúkọ wa jẹ́.
Wọ́n á kàn kóra wọn jọ, wọ́n á máa gbowó lọ́wọ́ àwọn èèyàn, bẹ́ẹ̀ làwọn mí-ìn nínú wọn á tún máa fi àwọn ọ̀ṣìṣẹ́ ìjọba gbowó lọ́wọ́ ìjọba, wọ́n ń ṣe agbódegbà fún wọn.
Àwọn tí wọ́n ń pe ara wọn ní gbọ́mú-lé-láńtàn ń kọ́?
Àwọn yẹn kìí ṣẹgbẹ́ wa, kódà LAPO kì ṣe ẹgbẹ́ alájẹṣẹ́kù, ṣùgbọ́n wọ́n máa ń sọ ọ́ bíi ẹgbẹ́ wa ni, ìgbà kan náà la ní MMM, àwọn nǹkan yẹn kò ní í ṣe pẹ̀lú wa.
Fún àpẹẹrẹ irú àwa táa wà níbì, a mọ̀ bí a ṣe ń gba owó wa padà lọ́wọ́ ẹni tó bá yá a, ni mo ṣe sọ pé ohun kan gbọ́dọ̀ pa yín pọ̀ kí ẹ tóó dá ẹgbẹ́ alájẹṣẹ́kù sílẹ̀.
Àwọn tó yáwó tíṣẹ̀lẹ̀ òjijì bá ṣẹlẹ̀ sí ńkọ́?
Béèyàn bá yáwó tó sì kú lójijì tàbí téèyàn pàdánù iṣẹ́ ẹ̀ lójojì, a lè ní ìṣòro níbẹ̀ yẹn.
Èyí ló fà á tó fi jẹ́ pé ẹní bá máa yáwó gbọ́dọ̀ ní onídùúró méjì, tó le dúró fún ẹni tó bá fẹ́ẹ yáwó.
Ṣùgbọ́n lọ́dọ̀ tiwa níbí a ní ètò adíyelófò fún àwọn tó bá nírú ìṣẹ̀lẹ̀ bẹ́ẹ̀.
Èèló lèèyàn le fi bẹ̀rẹ̀ ẹgbẹ́ alájẹṣẹ́kù?
Kò síye téèyàn kò le fi bẹ̀rẹ̀, ṣùgbọ́n a gbọ́dọ̀ pé bíi ogún, láàrin ara wa náà la ti máa mú adarí.
Ohun àkókó sì ni pé ká kọ́kọ́ fẹnu kò pé ẹgbẹ́ alájẹṣẹ́ku la fẹ́ máa ṣe, ohun kan sì gbọ́dọ̀ pa gbogbo wa pọ̀.
Bí ohun kan kò bá pa yín pọ̀, ẹ ò le ṣe é o.
Tẹ́ẹ bá ti bẹ̀rẹ̀, ẹ máa sọ fún wa, a sì máa fi àwọn aṣojú tó wà nítòsí yín ránṣẹ́, àwọn aṣojú yẹn ló máa mú yín lọ sọ́dọ̀ ìjọba, ẹ ó sì máa ṣèpàdé déédé, àwọn òṣìṣẹ́ ìjọba náà máa bẹ̀ yín wò déédé.
Kín ni ìmọ̀ràn yín fáwọn ọmọ ẹgbẹ́ alájẹṣẹ́kù?
Ibikíbi táa bá wà, ká rí i pé orúkọ ẹgbẹ́ kò bàjẹ́, ká bòwò fófin, ìyẹn fáwọn adarí, fún àwọn ọmọ ẹgbẹ́, ẹ jẹ́ ká mójútó bí wọ́n ṣe ń ṣe owó wa, ká máa bèèrè ọ̀rọ̀, ká sì mọ ẹni tó ń darí wa.
Mo sì tún fẹ́ẹ́ rọ àwọn tí kìí ṣe ọmọ ẹgbẹ́, ẹgbẹ́ tí ń ronú ìlọsíwájú rere fáwọn èèyàn lẹ́gbẹ̀ yìí, ẹ fẹ́ẹ́ rán ọmọ níléèwé, ẹ fẹ́ẹ́ kọ́lé àti bẹ́ẹ̀ bẹ́ẹ̀ lọ, a wà níbẹ̀ fún yín.
Ọp̀ọ̀ wa náà ló jẹ́ ẹgbẹ́ yìí la fẹ̀yìntì, nítorí ìjọba kò le ṣe gbogbo ohun táa ń fẹ́ fún wa.
Idris Ọláńrewájú, ọmọ mùsùlùmí tó sọ ara rẹ̀ di Bobrisky nítorí afẹ́ ayé
* Ìdí tó ṣe sọ ara rẹ̀ di obìnrin àti bó ṣe di gbajúmọ̀ lágbo àríyá, Ṣé ẹ ti gbọ́ nípa ẹ̀dá-ọ̀tọ̀ Bobrisky, ọmọkùnrin tó sọ ara rẹ̀ di obìnrin ọ̀sángangan táwọn èèyàn ń pè ní sàkò-sákò, orúkọ rẹ̀ gangan ni Òkúnẹ́yẹ Idris Ọlánrewájú.
Lọ́dún 1992 ni wọ́n bíi nílùú Èbúté mẹ́ta nípínlẹ̀ Èkó.
Ó lọ sí iléèwé táwọn èèyàn ńlá ńlá ń lọ, orúkọ iléèwé ọ̀hun ni King’s College nípínlẹ̀ Èkó, Ó tẹ̀ síwájú lọ sí yunifásítì Èkó, ìyẹn UNILAG níbi tó ti kẹ́kọ̀ọ́ nípa ìmọ̀ ìṣirò.
Ẹ̀sìn
A bí Bobrisky sínú ìdílé ojúlówó ẹ̀sìn Islam táwọn òbi rẹ̀ kìí fi ìrun wákàtí márùn-ún ṣeré rárá, ṣùgbọ́n ṣeni ọmọkùnrin ẹ̀dá ọ̀tọ̀ yìí fi ẹ̀sìn àwọn òbí rẹ̀ kọ́ síbì kan, tó sì gbé ẹ̀sìn Krìstẹ́nì wọ̀ bí ẹ̀wù, àlàyé tó ṣe ni pé wàhálà pọ̀ nínú ẹ̀sìn mùsùlùmí ṣùgbọ́n síbẹ̀ kò sí ẹni tó le fìdíí ẹ̀ múlẹ̀ pé ojúlówó ẹlẹ́sìn Krìsténì gidi ni, torí pé kò dárúkọ ṣọ́ọ̀ṣì tó ń lọ fáwọn akọròyìn.
Báwo lo ṣe di gbajúmọ̀?
Ohun kan tí kò ṣókùnkùn ni pé lọ́dún 2016 ni Bobrisky ti fi fọ́tò rẹ̀ lu ẹ̀rọ ayélujára pa, ṣe ló bẹ̀rẹ̀ sí í gbé fọ́tò oríṣìíríṣìí àtàwọn àtẹ̀ránṣẹ́ sórí ìkànnì ìbánidọ́rẹ̀ẹ́ àwòko twitter, ó sọ nípa ọmọkùnrin kan tó pè lọ́kọ àfẹ́sọ́nà rẹ̀.
Nǹkan tọ́mọkùnrin yìí nà sáfẹ́fẹ́ nígbà náà di àríyànjiyàn lórí ayélujára, tọ́pọ̀ èrò sì ń sọ̀rọ̀ nípa ẹ̀, kódà ìdá ọgọ́rin ló fèsì sọ́rọ̀ rẹ̀, tí wọ́n takòó, ìdá mẹ́wàá lù ú lọ́gọ ẹnu pé; ó kú ìgbìyànjú nígbà tí ìdá mẹ́wàá yòókù ń wò ó gẹ́gẹ́ bí ẹni tó lọ́dẹ orí, wọ́n lọ́mọkùnrin náà kò gbádùn rárá torípé orílẹ̀-èdè yìí kò fààyè gba ìbáṣepọ̀ láàrín akọ sí akọ, tàbí abo sí abo, torípé gẹ́gẹ́ bí àlàkalẹ̀ òfin Nàìjíríà, ẹnikẹ́ni tó bá dáṣàà ìbáṣepọ̀ akọ sí akọ yóò fi ẹ̀wọ̀n ọdún mẹ́rìnlá jura.
Àwọn gbajúmọ̀ tí wọ́n ń múra bí abo
Àkọsílẹ̀ àwọn gbajúmọ̀ tí wọ́n ń múra bí abo ti bẹ̀rẹ̀ láti orí Charles Oputa táwọn èèyàn mọ̀ sí Charlie Boy, àti Déńrelé, ṣùgbọ́n díẹ̀ bíńtín ni itú táwọn pa lẹ́gbẹ̀ẹ́ Bobrisky, ṣeni abokùnrin yìí tún gbé tiẹ̀ lọ sí ìpele gíga, ó sì láǹfààní ẹ̀rọ ayélujára láti polówó ara ẹ̀.
Oríṣìíríṣìí orúkọ tí kò yẹ ọmọlúàbí ni wọ́n ti pè é lórí ẹ̀rọ ayélujára, báwọn kan ṣe ń pè é ní aláágànná, làwọn kan ń pè é ní ọlọ́dẹ orí, òun pàápàá kò yéé tanná wá ọ̀rọ̀ látàrí oríṣìíríṣìí fọ́tò àti àkọlé tó máa ń kọ́ sórí ìkànnì ìbánidọ́rẹ̀ẹ́ instagram ẹ̀.
Láìpẹ́ yìí ló gbé àwòrán ara ẹ̀ sórí ayélujára pẹ̀lú àkọlé pé òun rẹwà ju ìdá àádọ́rin obìnrin ilẹ̀ yìí lọ, èyí tún mú kí àwọn èèyàn pàápàá jùlọ àwọn obìnrin máa bú u, wọ́n na ìka àbùkù sí ìgbésí ayé ẹ̀tàn tó yàn láàyò, wọ́n ní kò pé lọ́mọkùnrin ló ṣe fi ẹ̀sìn rẹ̀ pamọ́ tó fi ń ṣe bí obìnrin.
Irú okòòwò tí Bobrisky ń ṣe
Kò sí àkọsílẹ̀ okòòwò kan pàtó tábokùnrin yìí ń ṣe ju ohun tó sọ pé oníṣòwò pàtàkì lòun, ó lóun máa nm po èròjà ìkunra pọ̀ fáwọn ọmọbìnrin tí wọ́n bá fẹ́ẹ́ di òyìnbó aláwọ̀ funfun, ọ̀pọ̀ ìgbà ló máa ń fọ́nu lórí ayélujára pé òuń ní burúkú owó lọ́wọ́, bẹ́ẹ̀ ló ń ṣe kòkáárim ayẹyẹ fáwọn èèyàn pàtàkì láwùjọ.
Ó máa ń ṣe àfihàn fọ́ńrán tí kò bá àwùjọ mu lórí ayélujára bẹ́ẹ̀ ló sọ pé owó gidi lòuń máa ń rí lórí àwọn fọ́ńrán náà.
Báwo ló ṣe bẹ̀rẹ̀?
Kó tóó di gbajúmọ̀, ó bẹ̀rẹ̀ pẹ̀lú káràkátà aṣọ fáwọn ọmọ kíláàsì rẹ̀ níléèwé, bírí ló ṣí ṣọ́ọ̀bù kékeré kan sílùú Ìkẹjà l’Ékòó, ó pe ilé ìtajà aṣọ náa ̀ní ‘Bob’ èyí tó jẹ́ àgékúrú iǹagijẹ tí wọ́n máa ń pè é nígbà èwe.
‘Bọ̀bọ́’ lẹ́yìn tó ṣàkíyèsí pé àwọn èèyàn ti ń mọ̀ nípa òun dáadáa ló bá ṣe àfibọ̀ ‘Risky’ sórúkọ rẹ̀ tó fi di ‘Bobrisky’ lẹ́yìn tí orúkọ náà di ìlú mọ̀-ọ́n-ká ló tún ṣí ṣọ́ọ̀bù mí ìn tó ti ń ta àwọn nǹkan ìpajú-para obìnrin.
Ẹ̀dá ọ̀tọ̀ náà ṣàlàyé síwájú sí i pé, òun ń ta ìpara tó pe orúkọ ẹ̀ ní ‘Bob Whitening Cream’ jákèjákò àwọn orílẹ̀-èdè bíi United Kingdom àti Germany.
Ó fìdíi ẹ̀ múlẹ̀ pé owó tí iye rẹ̀ tó irínwó dọ́là ló máa ń wọlé fóun láti òkè òkun lójoojúmọ́, síbẹ̀ kò sí ẹni tó le fìdí nǹkan tó sọ náà múlẹ̀ tórí pé kò sí àkọsílẹ̀ orúkọ kíríìmù ẹ̀ yìí lórí ìtajà ayélujára.
Ọ̀rọ̀ ẹnu rẹ̀ nìkan ni a lè ka èyí tó sọ kún, bákan náà ni kò sẹ́ni tó le fìdí ẹgbẹ̀ẹ́gbẹ̀rún owó dọ́là tó ló wà nínú àpò ìkówósí òun ní báǹkì èyí ni kò jẹ́ kí àwọn lamẹ̀yítọ́ le ṣe òdiwọ̀n rẹ̀ ṣùgbọ́n ọ̀rẹ́minú rẹ̀ ni gbajúgbajà onífíìmù lédè gẹ̀ẹ́sì Tonto Dikeh, mọ́yàmí làwọn mej́èèjì máa ń ṣe pàápàá jùlọ lórí àtẹ ayélujára.
Ohun tó wù mí láyé jù ni kí n bí ìbejì – Bím̀bọ́ Akísànyà
Gbajúmọ̀ òṣèré tíátà Yorúbá nnì, Bím̀bọ́ Akísànyà táwọn èèyàn tún mọ̀ sí Ọmọ Ọlọ́jà ti sọ pé ohun tó wu òun jù láyé ni kí òun finú ṣoyún, kóun fi oyún ọ̀hún bí ìbejì làǹtì-lanti.
Bím̀bó ní ‘Òhun tí mo ń tọrọ lọ́wọ́ Ọlọ́run ní gbogbo ìgbà ni pé kó fi ìbejì ta mí lọ́rẹ, mo sì nígbàgbọ́ pé Ọlọ́run yóò ṣe ohun tí mo fé fún mi.
’Òṣèré yìí ní ohun tó dájú ṣáká ni pé òun yóò lọ́kọ mí-ìn, ìbejì ló wu òun láti bí fún ọkọ òun yìí.
Fáwọn tí kò bá mọ̀, ọkùnrin olóṣèlú kan ni Bím̀bọ́ kọ́kọ́ fẹ́, tí Ọlọ́run jogún ọmọ kan fún wọn, Èyílayọ̀mi ni wọ́n sọ orúkọ ọmọ náà, Ṣùgbọ́n, ìgbeyàwó wọn yìí padà dàrú.
Ẹ̀sùn tí Bím̀bọ́ fi kan Bàbá ọmọ ẹ̀ yìí ni pé ó máa ń lu òun, Nítorí wàhálà yìí ni Bím̀bọ́ ṣe jáde nílé tóun àti ọkọ ẹ̀ jọ ń gbé ju gbogbo ẹ̀ lọ, Bím̀bọ́ ti ní òun yóò fẹ́ ọkọ mí-ìn, ìbejì lòun yóò bí.
‘Àgbéyẹ̀wò gbọ́dọ̀ wà fún òfin tó de ẹnubodè ilẹ̀ wa’
Àgbéyẹ̀wò gbọ́dọ̀ wà fún òfin tó tí gbogbo bọ́dà ilẹ̀ wa pa, Olú Ìlarò, Ọba Kẹ́hìndé Olúgbénlé, Aṣadé Agùnlóyè IV, ló mú ìmọ̀ràn yìí wá fún àwọn ikọ̀ tí Ààrẹ Muhammadu Bùhárí rán wá sílẹ̀ Yorùbá nínú èyí tí àwọn mínísítà ilẹ́ tó jẹ́ ọmọ Oòduà náà wà nínú wọn.
Ìpàdé ọhun tó wáyé níléèjọba Èkó tó wà ní Aláùsá Ìkẹjà, nìjọba Bùhárí pè láti wá ojúùtú sí rògbòdìyàn tó ń ṣẹlẹ̀ káàkiri orílẹ̀-èdè yìí.
Àwọn aṣojú ọba alayé ilẹ̀ Yorùbá, àwọn gómìnà ilẹ̀ Yorùbá, àti àwọn mínísítà tí wọ́n jẹ́ ọmọ ilẹ̀ Yorùbá ni wọ́n pẹ́jọ síbi ìpàdé ọ̀hún.
Lẹ́yìn ìpàdé náà tó wáyé lọ́jọ́ Sánńdè òní ni gbogbo wọn panupọ̀ fọwọ́ sí ohun tí Olú Ìlarò sọ níbi ìpàdé náà pé; àgbéyẹ̀wò gbọ́dọ̀ wà fún gbogbo àwọn òfin tó de ẹnubọdè ilẹ̀ wa, nítorí ọ̀pọ̀ àwọn èèyàn tó wà lẹ́nu ìbodè ni òfin ọ̀hún ti pa ọrọ̀ ajé wọn lára.
Bákan náà nìpàdé ọ̀hún tún sọ ọ́ di mímọ̀ pé bíjọba ṣe gbé bọ̀dà náà tí pa ti mú kí gbogbo nǹkan gbówó lórí lágbègbè náà, bẹ́ẹ̀ ló sì ti mú kí ọrọ̀-ajé nira láti ṣe fún gbogbo àwọn èèyàn tó wà ní àdúgbò bọ́dà náà.
Nínú ọ̀rọ̀ tiẹ̀, Ọọ̀ni Iléefẹ̀, Babátúndé Ògúnwùsì, Ọ̀jaja II, sọ pé kò yẹ kó jẹ́ àsìkò òṣèlú nìkan nìjọba yóò máa ṣèpàdé pẹ̀lú àwọn ọba aláyé, ó ní ó yẹ kó wà nínú ètò ìjọba láti máa bá ìjọba ṣèpàdé lóòrèkóòrè nítorí ohun tó tọ́ ĺati ṣe nìyẹn.
Aláàfin Ọ̀yọ́, Ọba Làmídì Adéyẹmí nínú ọ̀rọ̀ tiẹ̀ rọ àwọn olóṣèlú kí wọ́n bá ara wọn sọ̀rọ̀, nítorí ọ̀pọ̀ wọn ló ń lo àwọn ọ̀dọ́ táa ń pè ní jàǹdùkú gẹ́gẹ́ bíi tọ́ọ̀gì lásìkò òṣèlú.
Bákan náà ni baba náà rọ ìjoba àpapọ̀ pé kí wọ́n jẹ́ kí oníkálukú padà sí ìjọba ẹlẹ́kùn-jẹkùn, èyí tí wón pè ní Federalism, èyí tí yóò mú kí ẹ̀ka kọ̀ọ̀kan máa ṣàkóso ara wọn, gẹ́gẹ́ bó ti wà láyé àtijọ́.
Ohun tójú wa rí lásìkò ìjọba Trump l’Ámẹ́ríkà, ẹnu kò le ròyìn tán, Ọ̀kan nínú àwọn ọmọ Nàìjíríà tí wọ́n ń gbélùú òyìnbó l’Ámẹ́ríkà ni Alàgbà Amos Ọládẹrù, wọ́n ti bá Àṣejèrè sọ̀rọ̀ nípa ohun tójú àwọn ọmọ Nàìjá tó ń gbélùú òyìnbó rí, pàápàá lásìkò ìjọba àná, Ààrẹ Trump.
Ohun tí wọ́n sọ rèé-Ojúolúwakòtìmí Olúṣínà
Orúkọ mi
Orúkọ mi ni Amos Ọládẹrù, mò ń gbé nìlúú Detroit ní Michigan, nílẹ̀ Amẹ́ríkà, mo sì ti wà nílùú yìí, ó ti tó ọdún mẹ́ẹ̀ẹ́dógún sẹ́yìn, látìgbà ìjọba Ààrẹ Goerge Bush, títí tó fi kan Ààrẹ Barack Obama, títí dé àsìk̀o Donald Trump.
Ṣùgbọ́n àsìkò Trump jẹ́ àsìkò tó le púpọ̀ nílẹ̀ Amẹ́ríkà.
Bí ìjọba Trump ṣe rí
Ìjọba Trump jẹ́ ìjọba tó le púpọ̀, tó jẹ́ pé kò sí òmìnira fún ọ̀pọ̀ àwọn èèyàn, pàápàá àwọn oníròyìn, ó lójú àwọn ìbéèrè tí wọ́n le bèèrè lọ́wọ́ Trump, ó mú ilé ayé le koko púpọ̀ jù.
Nípa ọ̀rọ̀ àrùn kòrónà tó ń lọ lọ́wọ́, ìbànújẹ́ ló jẹ́ fáwọn aráàlú nítorí kò tètè bójútó nǹkan tó yẹ kó bójútó.
Ìjọba yẹn le tó jẹ́ pé ó gbẹ́sẹ̀ lé ìrìnàjò fáwọn aráàlú, ó mú ayé le gan an ni, ṣùgbọ́n bó ti wu Ọlọ́run ló ń ṣọlá rẹ̀.
Nǹkan tí Trump ṣe fáwọn ọmọ Nàìjá
Ní àkókò ètò ìdìbò, tí a fi gbé olórí tuntun wọlé, ìyẹn Joe Biden, gbogbo aráàlú ló jáde wáá dìbò fún Biden, torí pé a fẹ́ ìyípadà púpọ̀ l’Ámẹ́ríkà, pàápàá àwọn ọmọ Nàíjíríà, a ò fẹ́ẹ́ gbúrò Trump, torí ó ṣèbàjẹ́ púpọ̀ fún wa, kò fẹ́ kí ọmọ Nàìjá kan wọ orílẹ̀-èdè yìí mọ́, gbogbo àwọn tó yẹ kí wọn wá, àtàwọn tó ti ń wá, bíi ọgbọ̀n ọdún sẹ́yìn ló ti gbẹ́sẹ̀ lé wíwọlé wọn, kò fún wọn lóore ọ̀fẹ́ mọ́, bẹ́ẹ̀ wọ́n sì ń kówó wọ́n wọlé wáá ná ni.
Ṣùgbọ́n, Trump gbẹ́sẹ̀ lé ìwé ìrìnnà wọn, wọn kò fún wọn níwè ìrìnnà mọ́, kò fún wọn níwè ìgbélu, wọ́n sálọ, nítorí ìjọba kólé kólé tó gbé kalẹ̀.
Ohun tí a ń retí lọ́wọ́ Biden
Ìjọba Trump jẹ́ ìjọba ẹlẹ́yàmẹ̀yà, kò fẹ́ràn àwa ẹlẹ́yà dúdú, ṣe ló máa ń kanra tó bá ti rí èèyàn dúdú, inú máa ń bí i ní gbogbo ìgbà ni, torí ẹ̀ ló ṣe fi orílẹ̀-èdè wa wé ilé ìyàgbẹ́, ó yanilẹ́nu láti gbọ́ pé ààrẹ ń sọ irú ọ̀rọ̀ bẹ́ẹ̀.
Nítorí náà, ìjọba Trump jẹ́ ìjọba ẹlẹ́yàmẹ̀yà púpọ̀, tó kórìíra èèyàn dúdú, kìí dá sí i, tó bá ti jẹ́ èèyàn dúdú, ọ̀rọ̀ aláwọ̀ funfun ló máa ń dá sí.
Biden sì ti ṣetán àti kó gbogbo èèyàn mọ́ra, ó fẹ́ràn àwọn ọmọ Nàíjíríà púpọ̀, a sì gbàgbọ́ pé ìyípadà rere máa dé bá ilẹ̀ aláwọ̀ dúdú àti àwa táa wà nílẹ̀ Amẹ́ríkà, ó máa ṣe dáadáa fún gbogbo wa.
Ọ̀rọ̀ iṣẹ́ l’Ámẹ́ríkà
Ó dára láti ṣiṣẹ́ l’Ámẹ́ríkà ju Nàíjíríà lo, torí pé l’Ámẹ́ríkà; tóo bá ṣiṣẹ́, wọn kìí jẹ èèyàn lówó, ṣùgbọ́n nílùú Nàìjá; wàá ṣiṣẹ́, o ò tún ní rí owó rẹ gbà, ọ̀pọ̀ àwọn èèyàn ló ń ṣiṣẹ́ tí wọ́n ń jẹ lówó oṣù mẹ́rin sí mẹ́fà, ìwà ìbàjẹ́ gbáà ni, kò rí bẹ́ẹ̀ l’Ámẹ́ríkà o, tóo bá sí ṣiṣẹ́ máa retí owó, àfi àwọn ọ̀lẹ tí wọ́n so ara wọn mọ́ ìjọba lọ́run, tíjọba ń fún wọn lówó lóṣooṣù, ṣùgbọ́n ẹni tó le pa ẹgbẹ̀rún-ún márùn lóṣù kan, tó wá ń gbójúlé ọgọ́rùn márùn ún, báwo ló ṣe fẹ́ẹ́ gbọ́ bùkátà.
Ẹní bá fẹ́ẹ́ wá s’Ámẹ́ríkà
Ẹní bá máa wá s’Ámẹ́ríkà gbọ́dọ̀ ṣetán àti ṣiṣẹ́, kò sọ́lẹ l’Ámẹ́ríkà, kò sí bóo ṣe lè ṣe é tí o máa wá sílùú yìí, tí o máa ṣọ̀lẹ, ìbáà jẹ́ ọmọdé, ìbáà jẹ́ àgbàlagbà, ó dára láti ṣiṣẹ́, iṣẹ́ laago ń ṣe dọjọ́ ogbó ni ò, ṣùgbọ́n a ò le fi wé Nàìjá, síbẹ̀, Nàíjíríà ló dára jù láti gbé, torí kò sí ìnira, ṣùgbọ́n àwọn aṣáájú wa ló ń yọ wá lẹ́nu, l’Ámẹ́ríkà, gbogbo owó tí o bá ń pa, ìjọba ló máa gba gbogbo rẹ̀ tán o.
Ẹ̀wọ̀n l’Àfáà Jamiu ti máa ṣọdún, ‘Kọ̀ráà’ ló ṣe gbájú-ẹ̀ fún
Ọkùnrin Àfáà kan tórúkọ rẹ̀ ń jẹ́ Jamiu Ìsìákà ti dèrò ẹ̀wọ̀n, ọmọ ilẹ̀ South Korea kan, tórúkọ rẹ̀ ń jẹ́ Keun Sig Kim, táwọn èèyàn wa máa ń pè ní Kọ̀ráà ló ṣe gbájúẹ̀ fún, níye tó tó mílíọ́nù lọ́nà ọgbọ̀n náírà, 30million, Ilé olówó ńlá ló lọọ fowó ọ̀hun rà n’Ílọrin.
Yàtọ̀ sí òyìnbó tí Àfáà Jamiu ṣe gbájúẹ̀ fún, ohun táa gbọ́ ni pé ṣe ló tún ń parọ́ kiri fáwọn è̀eyàn pé òun ni Fẹ́mi Adéṣínà, ìyẹn agbẹnusọ fún Ààrẹ Muhammadu Bùhárí, yóo sì tún parọ́ fáwọn ẹlòmíì pé òun ni ọ̀gá àgbà iléeṣẹ́ ìfọpo ilẹ̀ wa, ìyẹn NNPC, Alágbà Maikati Baru.
Wọ́n ti gbé e wá síléẹjọ́ gíga Ìlọrin, níbẹ̀ ni àjọ EFCC ti ń bá a jẹ́jọ́.
Ṣùgbọ́n nígbà tí Àfáà Jamiu ń sọ̀rọ̀ níléẹjọ́, ó ní; owó tóun fi bá wọn ṣe aájò lowó náà, kìí ṣe pé òun ṣe gbájúẹ̀ fún wọn.
Ó ní lára àwọn nǹkan tóun fowó náà rà ni eye igúnnugú, àwọ̀ erin, ìfun erin, agbárí kìnnìuń, àti ẹ̀dọ̀ ìgalà.
Ohun tó sọ fún Adájọ́ Mahmood Abdulgafar níléẹjọ́ náà nìyẹn.
Ṣá, Adájọ́ Abdulgafar ti ní kí wọ́n fi Jamiu pamọ́ sẹ́wọ̀n Mandala di ọjọ́ kọkànlélógún, oṣù kínní, ọdún tó ń bọ̀.
Ikum Ajímọ̀bi dá nǹkan sílè láàrín àwọn mọ̀lẹ́bí, wón láwọn fẹ́ẹ́ mọ ikú tó pa á
Ìròyìn tó ń tẹ̀ wá lọ́wọ́ fihàn pé ìjà ti bẹ́ sílẹ̀ láàrín àwọn mọ̀lẹ́bí Olóògbé Abíọ́lá Ajímọ̀bi, gómìnà àná nípínlẹ̀ Ọ̀yọ́ tó jáde láyé.
Àárọ̀ ọjọ́ Fráìde ló yẹ kí wọ́n ti sin Ajímọ̀bi gẹ́gẹ́ bíi ìlànà ẹ̀sìn mùsùlùmí, ṣùgbọ́n ohun táa ń gbọ́ ni pé àwọn mọ̀lẹ́bí rẹ̀ kò tí ì fẹnu kò lórí ibi tí wọ́n máa sin ín sí àti ìgbà tó yẹ kí wọ́n sin ín.
Ẹnìkan tó fọ̀rọ̀ náà tó àwọn oníròyìn létí sọ pé bákan náà làwọn kan nínú mọ̀lẹ́bí làwọn gbọ́dọ̀ mọ irú ikú tó pa Ajímọ̀bi, wọ́n sì láwọn ń retí kí àwọn dókítà wáá ṣàyẹ̀wò fún un láti mọ irú ikú tó pa á, wọ́n ní àwọn mọ̀lẹ́bí yìí kò gbà pé ikú ọkùnrin náà; ojú lásán ni.
Ṣùgbọ́n ọ̀kan nínú àwọn amúgbálẹ́gbẹ̀ Ajímọ̀bi, Bọ́lájí Túnjí sọ pé ọjọ́ Sánńdè ni wọ́n máa sìnkú ọ̀gá òun nílùú Ìbàdàn láago méjìlá ọ̀sán.
Bákan náà lọkùnrin náà sọ pé mọ́ṣálááṣí Sẹ́nétọ̀ Ishaq Abíọ́lá Ajímọ̀bi tó wà ní Òkè-Àdó ni wọ́n máa sin ín sí, bẹ́ẹ̀ ni wọ́n sì tún máa ṣe àfihàn ètò ìsìnkú náà lórí tẹlifíṣàn àti ẹ̀rọ.
Davido olórin ṣàbẹ̀wò sí MC Olúọmọ
Kò sẹ́ni tó mọ ohun tí gbajúgbajà ìlúmọ̀n-ọ́n-ká olórin tàkasúfè nnì, David Adédèjì Adélékè, táwọn èèyàn mọ̀ sí Davido lọọ ṣe níbẹ̀, kò sì sọ fẹ́nìkan pé òun ń lọọ ṣàbẹ̀wò sí Àlàájì Músílíù Akínsànyà, olórí àwọn onímọ́tò, ìyẹn NURTW l’Ékòó.
Sátidé yìí ni àbẹ̀wò ọ̀hún wáyé, MC Olúọmọ fúnrarẹ̀ ló sì kéde òhun fún gbogbo ayé, òun ló jẹ́ kó di mímọ̀ pé Davido wáá ṣàbẹ̀wò sí òtẹ́ẹ̀lì òun, òun fúnra òun lòuń sì gba a làlejò.
Ohun tí MC sọ ni pé: “David Adédèjì Adélékè, t́awọn èèyàn mọ̀ sí Davido àtàwọn ọmọlẹ́yìn rẹ̀ ti ṣàbẹ̀wò sí òtẹ́ẹ̀lì òun; ÀKÍMÁ HOTEL, ní Oṣòdì.
”MC ní, inú òun dùn láti pàdé Davido, àtàwọn èèyàn rẹ̀, ó ní, àbẹ̀wò náà tún mú iyì ǹlá bá òtẹ́ẹ̀lì òun àti gbogbo Oṣòdì lápapọ̀.
Ọ̀rọ̀ Bùhárí gbọdọ̀ kọ́ àwọn olóṣèlú wa lẹ́kọ̀ọ́, kí wọ́n kíyèsí ìlérí tí wọ́n á máa ṣe fáráàlú – Ọdúnayọ̀
Olúwatóyìn Mathuel se àkosílè ìfọ̀rọ̀wérọ̀ tó se pẹ̀lú Wòlíì Solomon Ọdúnayọ̀, tí ìjọ wọn wà ní Agége.
Ohun tí wọ́n so rèé nípa ìjọba àti isẹ́ ìhìnrere rèé.
Àsejèrè: Orúko yín lékùn-ún-réré?
Odúnayọ̀: Èmi ni Wòlíì Solomon Adéoyè Ọdúnayọ̀, ti Ìjọ The Christ Preacher Ministry láti bíi ọdún mẹ́rìnlélọ́gbọ̀n( 1986)lábẹ́ iṣẹ́ ìránṣẹ́ The Christ Powerline center world wide.
Ìyá ìjọ wa wà ní Kásúmù, l’Ágége, l’Ékòó.
Àsejèrè: Kín lẹ rí sí orísìí ìwà àìtọ́ tí a ń bá lọ́wọ́ àwọn ìránṣẹ́ Ọlọ́run báyìí?
Ọdúnayọ̀: Bó tiẹ̀ jẹ́ pé ẹran ara ń bá ọ̀pọ̀lọpọ̀ ìránṣẹ́ Ọlọ́run wo ìyáájà sùgbón síbẹ̀ ọ̀pọ̀ ìránṣẹ́ Ọlọ́run lóde òní ló ń pe ara wọn, kìí ṣe Ọlọ́run lọ pè wọ́n.
Mo rántí pé kí n tó bẹ̀rẹ̀ iṣẹ́ ìránṣẹ́ rárá ni mo ti ń gbọ́ ohùn Olúwa, kò sóhun tí mo ń ṣe nínú ìjọ mi tí mo ń dá ṣe láìsí ìtọ́nà Ọlọ́run, kódà orúkọ tí ìjọ yìí ń jẹ́ lónì yìí, orí tákàdá /wàláà ni Ọlọ́run kọ ọ́ sí fún mi nínú ìran àti pé lọ́wọ́ báyìí pẹ̀lú ìtọ́nà Ọlọ́run.
Boko Haram lónìí, ìjínigbé lóla, àìsí iṣẹ́ fún àwọn ọ̀dọ́ wa, Yahoo níbi gbogbo, ìjọba Bùhárí àti Ọ̀sínbàjò sì fọwọ́ lérán wọ́n ń wo iṣẹ́ àwọn ọ̀tá Ọlọ́run bí wọ́n ṣe ń pa Krìsténì ní Kàdúná àti ní ilẹ̀ Hausa lápapọ̀, èyí kò dùn mó Ọlọ́run nínú nítorí náà pẹ̀lú ètò àdúrà tí Ọlọ́run gbé kalẹ̀ yìí.
Àsejèrè: Pẹ̀lú gbogbo ìṣẹ̀lẹ̀ tẹ́ẹ ní ó ń ṣẹ̀ lórílè èdè yìí, gẹ́gẹ́ bíi ìránṣẹ́ Ọlọ́run nítòótọ́, ṣé ẹ ò ṣàkíyèsí wípé òpin ayé lódé gẹ́gẹ́ bí Ọ̀rọ̀ Ọlọ́run?
Ọdúnayọ̀: Lóòótọ́, a ti kọ ọ́ pé tí òpin ayé bá dé gbogbo ohun tí kò ṣẹlẹ̀ rí ni yóò máa ṣẹlẹ̀ sùgbọ́n ìṣẹ̀lẹ̀ tó ń lọ lọ́wọ́lọ́wọ́ báyìí ní í ṣe pẹ̀lú àwọn olórí orílẹ̀-èdè yìí, tí wọn kò fẹ́ràn aráàlú, ìwà ìbàjẹ́, àjẹbánu, ìkówójẹ, àìbìkítà fún àwọn mẹ̀kúnnù ló ń fa gbogbo wàhálà yìí.
Lóòótọ́ òpin ayé ti dé tán, sùgbọ́n lórílẹ̀-èdè àgbáyé mìíràn wọ́n ń tójú àwọn mẹ̀kúnnù, ìfọ̀kànbalẹ̀, ohun amáyẹ́rọrùn bíi iná mọ̀nàmọ́ná, títì tó já gaara, ètò ìlera pípé, ààbò tó dájú wà fún àwọn ará ìlú wọn, lóòótọ́, ìsòro Nàìjíríà ti wọ́ wá láti ilẹ̀ pẹ̀lú àìsedéédé Ọbásanjọ́, Jonathan àtàwọn tó ti ṣèjọba ṣẹ́yìn, sùgbọ́n ìjọba Bùhárí rí èyí kó tóó torí bọ̀ ọ́, odún karùn-ún rẹ̀ nìyí, ìlérí tí ènìyàn kò bá le ṣe; èèyàn kì í pinnu rẹ̀.
Àsejèrè: Kín ni èrò tí ń lórí òfin CAMA?
Ọdúnayọ̀: Lórí òfin CAMA, ẹni tó bá fẹ́ràn Bùhárí, Ọ̀sínbàjò àtàwọn tí wọ́n jọ ń ṣèjoba, kí wọ́n kì wọ́n nílọ̀ pé Ọlọ́run Ọba kò ṣe é bàjá, kíjọba Bùhárí ṣe jẹ́jẹ́, kí Ọlọ́run má baà pa ìdí ọrẹ́ dà sí wọn.
Àsejèrè: Mo sàkíyèsí pé ibi tí ìjọ yìí wà àárín gbùngbùn àwọn ọmọ gàǹfe ni, ǹjẹ́ ẹ ti gbìyànjú láti jẹ́ kí wọ́n fi ayé wọn fún Jésù?
Ọdúnayọ̀: E ṣé é!
Tó bá jẹ́ wípé ẹ tètè dé sáàrín wa ni, ẹ ó rí ọ̀pọ̀lọpọ̀ wọn tí wọ́n dara pọ̀ mọ́ ìjọsìn lówúrọ̀ yìí nítorí àkànṣe ìdúpẹ́ tí ìjọ ṣe fún ti ogun àrùn kòrónà tí Ọlọ́run bá wa ṣẹ́,̣ yàtọ̀ sí èyí, a ḿaa ń ṣe ìhìnrere pẹ̀lú àwọn àjọ̀dún mìíràn tí a máa ń pè wọ́n sí, wọ́n á wá, a á jọ ṣèsìn, a ó tún gba àdúrà fún ọ̀pọ̀ wọn nínú ilé wọn, àìmoye tó ti fi ayé wọn fún Jésù síbè iṣẹ́ ìránṣẹ́ kò ì dúró.
“Gbogbo owó táa ń gbà l’Ágbàdo Òkè Odò ló bófin mu”
Alága agbègbè ìdàgbàsókè Àgbàdo Òkè Odò LCDA níjọba ìbílẹ̀ Àlímọ̀ṣọ́ ní Èḱo, Ọnarébù David Fámúyíwá ti ṣàlàyé pé gbogbo àwọn owó tí wọ́n ń gbà ní agbègbè káńsù náà jẹ́ èyí tó bá òfin mu, kò sóhun tó jẹ́ pé a ń lọ́ ni lọ́wọ́ gbà níbẹ̀.
Olórì àwọn òṣìṣẹ́ alága káńsù, Adérẹ̀mí Adéyẹmọ ni alága káńsù fiṣẹ́ ọ̀hún rán sí akọ̀ròyìn wa, òun náà tún ni alága ìgbìmọ̀ tó ń pawó wọlé fúnjọba ní ìjọba ìbílẹ̀ náà.
Ìwé ìroyin kan ló gbé ìròyìn pé àwọn òṣìṣẹ́ káńsù ń gba owó àìtọ́ lọ́wọ́ àwọn tó ń fi mansínnì fún àwọn èèyàn lówó, ìyẹn àwọn tí a ń pè ní PoS operators, àwọn èèyàn náà sì sọ pé owó tíjọba káńsù ń gbà lọ́wọ́ àwọn kò bófin mu, nítorí gbogbo owó tó yẹ làwọn ti san fún káńsù.
Ṣùgbọ́n alága káńsù ní, owó táwọn ń gbà lọ́wọ́ wọn, kìí ṣe owó tí kò tọ̀nà, owó tó bá òfin mu ni.
Ó ní ẹ̀tọ́ káńsù ni láti gba owó lọ́wọ́ àwọn tó ń ṣòwò níjọba ìbílẹ̀ náà, gbogbo àwọn tó sì ń ṣe owó kan tàbí òmíì làwọn ń gbowó lọ́wọ́ rẹ̀, kò sóhun tó gbọ́dọ̀ yẹ́ táwọn tó ń fi manṣínnì PoS fún àwọn èèyàn lówó yìí, nítorí àwọn náà ń ṣowó ni.
Bákan náà ni Fámúyíwá ní ọgọ́rùn mẹ́fà náírà péré ni káńsù ń gbà lọ́wọ́ àwọn èèyàn náà, àti pé gbogbo ọ̀nà nìjọba òun ti gbà láti mú kí nǹkan rọrùn fún àwọn tó ń ṣe òwò náà láti dín owó náà kù, pàápàá nítorí ìṣòro táwọn oníṣòwò ń bá pàdé lásìkò ìgbélé àrùn Kòrónà.
Ó tún ní, táa bá ní ká tún wò ó lọ́nà mí ìn, àwọn tó ń fi manṣínnì gba-owó-sanwó yìí, wọ́n wà lára àwọn tí okòòwò wọn lọ déédé lásìkò ìgbélé àrùn Kòrónà, nítoŕi gbogbo àwọn báǹkì ló wà ní títìpa, àwọn nìkan ló ń ṣiṣẹ́ tí wọ́n ń fún àwọn èèyàn lówó, nítorí náà, àwọn náà gbọ́d̀ọ le san owó ìjọba fún un.
Megga 99, Alápáńlá, Délé Gold máa kọrin níbi ìkórè ijọ Wòlíì Fábíyì
Gbogbo ètò ló ti tò láti gbàlejò àwọn lààmìlaaka níbi ayẹyẹ àjọ̀dún ìkórè ìjọ Celestial Church of Christ, Òkìkí Ìmọ́lẹ̀ Cathedral 1, ìjọ ọ̀hun ti ṣetán àti ṣe ìkórè ògo wọn.
Wòlíì Fábíyì Olúsọjí ti ìjọ náà sọ pé ìkórè tọdún yìí yóò dá lórí ọpẹ́ fún Ọlọ́run tó pa gbogbo àwọn ọmọ ìjọ náà mọ́, pàápàá lọ́wọ́ àrùn Kòrónà tó pa àwọn èèyàn rẹpẹtẹ káàkiri àgbáyé.
Megga 99, Délé Gold, Ṣèyí Alápáńlá wà lára àwọn olórin ẹ̀mi ńlá tí wọ́n ṣetán àti wáá kópa níbi ìkórè náà, nígbà tí MC Apálá yóò ṣe àtúkọ ètò náà.
Ọ̀la, ọjọ́ Mọ́ńdè ni ayẹyẹ náà yóò bẹ̀rẹ̀ yóò sì parí lọ́jọ́ Sánńdè tó ń bọ̀ yìí, àwọn èèyàn jàǹkàn jàǹkàn ni wọ́n ń bọ̀ níbi ayẹyẹ náà.
Nǹkan dé!
Wọ́n yìnbọn pa Ọba Yorùbá l’Ákùrẹ́
Àwọn agbébọnrìn ti yìnbọn pa Ọba Adégòkè Adéùsì, Olúfọ́n tìlúu Ifọ́n, níjọba ìbílẹ̀ Osè nípínlẹ̀ Oǹdó.
Àwọn ajínigbé ní wọ́n pe àwọn èèyàn náà, wọ́n ní wọ́n ti kọ́kọ́ jí kábíyèsí gbé kó tóó di pé àwọn agbébọnrìn ọ̀hun yìnbọn pa a.
Ọjọ́ Tọ̀sde ni wọ́n pa Olúfón ládùúgbò Ẹlẹ́gbakà.
Ìpàdé àwọn ọba alayé nílùú Ak̀úrẹ́, tíí ṣe olú-ìlú ìpínlẹ̀ náà ni bàbá náà ti ń bọ̀.
Akérédolú dá àwọn àgbẹ̀ oníkòkò lọ́lá n’Íṣùà Àkókó- Nojeem Egé
Ìjọba ìpínlẹ̀ Oǹdó ti yọ̀ǹda èso kòkó fún àwọn àgbẹ̀ ilẹ̀ Àkókó lọ́fẹ̀ẹ́, àwọn èso bíi ẹgbẹ̀rún lọ́nà ogún nìjọba pín fún àwọn àgbẹ̀ náà nínú ètò kan tó wáyé nílùú Ìṣùà-Àkókó, níjọba ìbílẹ̀ Àkókó South East.
Ètò yìí jẹ́ ọ̀kan lára àwọn ètò tí Gómìnà Olúwàrótìmí Akérédolú ní fún àwọn àgbẹ̀ oníkòkó nípínlẹ̀ náà.
Arábìnrin Títílayọ̀ Adéyẹmí, tíí ṣe kọmíṣánnà fún ọ̀rọ̀ àwọn obìnrín àti ìdàgbàsókè àwùjọ tó ṣagbátẹrù ètò náà tó sì gbé e wá sí Ìṣùà, sọ pé àwọn èso kòkó yìí yóò túbọ̀ mú kí ọrọ̀ ajé agbègbè Àkókó àti pàápàá jùlọ ìpínle Òǹdó túbọ̀ gb̀erú sí i.
Adéyẹmí tún fi kún ọ̀rọ̀ rẹ̀ pé ìjọba ti ṣàkíyèsí pé iṣẹ́ ọ̀gbìn kòkó jẹ́ ohun tí àwọn èèyàn Ìṣùà-Àkókó fẹ́ràn púpọ̀, èyí ló mú kíjọba gbé ètò náà wá sí agbègbè náà, kí àwọn àgbẹ̀ le jẹ àǹfààní ìjọba fún ìlọsíwájú ọrọ̀ ajé agbègbè náà.
Nínú ọ̀rọ̀ tiẹ̀, Ọ̀gbẹ́ni Akin Olótù, tó jẹ́ olùrànlọwọ́ pàtàkì fún Gómìnà Akérédolú lórí ètò ọ̀gbìn àti iṣẹ́ àgbẹ̀, sọ pé igba èso kòkó lẹnì kọ̀ọ̀kan nínú àwọn àgbẹ̀ náà máa gbà lọ́fẹ̀ẹ́.
Olótù tí Ọ̀gbẹ́ni Tọ́ba Adénówúrò, tó jẹ́ akọ̀wé ètò ìdàgbàsókè iṣẹ́ ọ̀gbìn kòkó, ṣojú fún sọ pé, èso kòkó tíjọba fún àwọn àgbẹ̀ náà kò tí ì ju ọdún méjì lọ, wọ́n sì jẹ́ es̀o tó dára, tó sì máa mú ọ̀pọ̀ ìkórè wá fún àwọn àgbẹ̀ náà.
Ọ̀kan nínú àwọn tó jẹ àǹfààní èso náà, Ọ̀gbẹ́ni Káyọ̀dé Ovie, tí wọ́n bí sínú iṣẹ́ ọ̀gbìn kòkó ṣàlàyé pé ètò ìjọba yìí yóò ran àwọn àgbẹ̀ agbègbè náà lọ́wọ́ púpọ̀, pàápàá láti mú ìlọsíwájú bá ètò ọrọ̀ ajé wọn.
ÀWÒRÁN: Kẹ́mi Afọlábí onítíátà náà ti kọ́lé olówó ńlá
Gbajúmọ̀ òṣèré tíátà Yorùbá, ìyẹn obìnrin tórúkọ rẹ̀ ń jẹ́ Kẹ́mi Afọlábí la tún gbọ́ pé òun náà ti kọ́lé olówó ńlá nínú ọdún tuntun.
Abíọ́lá Adébáyọ̀, tóun náà jẹ́ òṣèré tíátà ló gbé ìròyìn náà sórí ẹr̀ọ ayélujára Instagram.
Kẹ́mi náà ti pẹ̀lú àwọn bíi Fúnkẹ́ Akíndélé, Ìyábọ̀ Òjó, Mercy Aigbe, àti Tóyìn Abraham tí wọ́n ti nílé tiwọn.
Afẹ́nifẹ́re ránṣẹ́ ìkíni s’Álá̀afin
Ẹgbẹ́ Afẹ́nifẹ́re ti ránṣẹ́ ìkíni sí Aláàfin Ọ̀yọ́, Ọba Làmídì Adéyẹmí III, fún ti ayẹyẹ ààdọ́ta ọdún tí wọ́n pé lórí ìtẹ́.
Ọ̀gbẹ́ni Yínka Odùmákin ló fi ìkíni yìí ránṣẹ́ sí àwọn oníròyìn lónìí, láti sàmì ayẹyẹ ààdọ́ta ọdún kábíyè́si lórí ìtẹ́ náà.
Nínú àtẹ̀jáde náà ni wọ́n ti sọ pé iyì àti ẹ̀yẹ ni Aláàfin ti mú bá orí adé nílẹ̀ Yorùbá, pàápàá pẹ̀lú ìmọ̀ àti ọgbọ́n tí Ọlọ́run fún wọn.
Ẹgbẹ́ náà gbàdúrà ìlera àti ẹ̀mí gígùn fún bàbá, láti le máa tukọ̀ ìran Yorùbá lọ síwájú sí i.
Kábíyèsí Òwúrọ̀-la-wà: Kọ̀m̀pútà àti íńtánẹ́ẹ̀tì ti sọ àwọn oníròyìn òde-òní dọ̀lẹ, nítorí ẹ̀ nìròyìn ẹlẹ́jẹ̀ ṣe pọ̀ nígbooro
Gbajúmọ̀ oníròyìn orí Tẹlifíṣàn Èkó, ìyẹn LTV 8 ni Olóyè Abdulkadir Adéwọyè, tí gbogbo èèyàn mọ̀ sí Kábíyèsí Òwúrọ̀-La-Wà.
Ó pẹ́ tí wọ́n ti ń ṣètò lórí tẹ́lì, kó tóó di pé wọ́n bẹ̀rẹ̀ ètò náà pẹ̀lú àwọn ẹmẹ̀wà wọn lórí tẹlifíṣàn Èkó.
Wọ́n ti bá Àṣejèrè sọ̀rọ̀ nípa iṣẹ́ ìròyìn àti ìrírí wọn, bẹ́ẹ̀ ni wọ́n tún gba àwọn tó ń bọ̀ lẹ́yìn nímọ̀ràn.
Ohun tí wọ́n bá OJÚOLÚWAKÒTÌMÍ OLÚṢÍNÀ sọ rèé
Ẹ jẹ́ ká mọ̀ díẹ̀ nípa yín?
Orúkọ mi ni Olóyè Adéyínká Abdulkadir Adéwọyè, kábíyèsí òwúrọ̀ la wà Kí ló fa orúkọ kábíyèsí òwúrọ̀ la wà?
Ó ti pẹ́ díẹ̀ Nígbà táa wà níléeṣẹ́ Yọ̀tọ̀mì TV, tí Olóògbé Muideen Arómirẹ́ dá sílẹ̀, mo wá ń ṣọjọ́ọ̀bí lọ́jọ́ kan, Aṣo òyìnbó kan ni mo wọ̀ lọ́jọ́ náà, mo tún dé fìl̀a Yorùbá sí i, mo fìlẹ̀kẹ̀ sọ́rùn ọwọ́.
Nígbà tó di 2004 tá ń ṣètò lọ́wọ́, àwa mẹ́rin ló ń ṣètò náà, a sì tún láǹfààní àti ṣí ojú òpó sílẹ̀, làwọn kan pè wọlé ti ́wọ́n ní kí wọ́n fún mi lórúkọ kábíyèsí, nítorí bí mo ṣe ń múra, àti nítorí bí a ṣe ń ṣètò, ni wọ́n bá gbà wá nímọ̀ràn pé kí wọ́n máa pè mí ní Kábíyèsí, bó tiẹ̀ jẹ́ pé ìdílé ọba ni mo ti wá Ibi tó tó ti bẹ̀rẹ̀ nìyẹn.
Odún wo nìyẹn?
Odún 2004 ló bẹ̀rẹ̀Báwo lètò yẹn ṣe bẹ̀rẹ̀ gan-an?
Àwa mẹ́rin la ń ṣe é.
Èmi wá láti Kwárà; Jàre Ayọ̀ Martin wá láti Ifẹ̀; Bím̀bọ́ Sàlàkọ́, òun jẹ́ ọmọ Èkó; Fèyíkẹ́mi wá láti Ìbàdàn.
Ọ̀dọ̀ Arómirẹ́ kọ́ lati bẹ̀rẹ̀, ṣùgbọ́n nígbà tó yá Àlàdé ní ká máa lọ, a wá lọọ darapọ̀ mọ́ iléeṣẹ́ Disc Communications nígbà yẹn, ẹ̀ka kan la wà níbẹ̀, wọ́n ń pe ẹ̀ka yẹn ní Spring TV.
Ibẹ̀ la ti bẹ̀rẹ̀ ètò Wazobia, ibẹ̀ la wà táa ti kọ lẹ́tà sí MITV, Àlàájì Ṣọlá Sàlàkọ́ ló mú wa lọ sí MITV, ibẹ̀ la ti bẹ̀rẹ̀ Òwúrọ̀ la wà.
Kí làwọn ìrírí yín níbẹ̀?
Ìrírí pọ̀, lójijì náà ni wọ́n ní ká kúrò ní MITV, wọ́n ní orúkọ òwúrọ̀ la wà ti ń borí orúkọ iléeṣẹ́ mitv mọ́lẹ̀, ṣé ohun tí Ọlọ́run bá ti lọ́wọ́ sí, ṣe ló máa ń dà bíi idán, bí a bá lọ sóde, táa padè àwọn òṣìṣẹ́ lóde, tí àwọn òṣìṣẹ́ mitv namà wà níbẹ̀, àwọn èèyàn máa ń kọ́kọ́ dá àwa lóhún kí wọ́n tóó dá àwọn òṣìṣẹ́ mitv lóhùn.
Ẹ̀yin mélòó lẹ ń ṣe é lásìkò náà?
Àwa atọ́kùn mẹ́rẹ̀ẹ̀rin náà la ń ṣe é, a máa ṣí tẹlifóònù sílẹ̀, àwọn èèyàn máa ń dá sétò wa púpọ̀ láti orí fóònù, lójijì náà ni wọ́n ní ká ḿaa lọ, Ohun tó mú wa lọ sí ilemeṣẹ́ tẹlifíṣàn NTA 10 nìyẹn, Ojú Inú lorúkọ ètò táa ń ṣe níbẹ̀, alẹ́ la ń ṣe é, jàre náà ní ètò tiẹ̀, kó tóó di pé a wá sí LTV.
Alàgbà Délé Aláké tó jẹ́ kọmíṣánnà fétò ìròyìn lásìkò náà ló bá Aṣíwájú Bọ́lá Tinúbú tí wọ́n jẹ́ gómìnà ìpínlẹ̀ Èkó sọ̀rọ̀ tí wọ́n fi pè wá wá siléeṣẹ́ LTV Alàgbà Lékan Ògúnbánwò ló gbà wá lálejò nígbà yẹn, wọn kìí bẹ̀rẹ̀ ètò láàrọ̀, ó máa ń tó bíi aago mẹ́wàá kí wọ́n tóó bẹ̀rẹ̀ et̀ò, n làwa bá sọ fún wọn pé àárò kùtù làwa fẹ́ẹ́ máa ṣe tiwa o, aago méje sí mẹ́wàá, wọ́n ní kò burú kẹ̀rẹ̀kẹ̀rẹ̀ a bẹ̀rẹ̀ sí í rí ìpolówó ọjà, kó tóó di pé a dé ibi táa dé lónìí.
Kí lẹ lè rí sọ nípa iṣẹ́ ìròyìn, pàápàá ìṣẹ́ ìgbóhùnsáfẹ́fẹ́ àti ìbáṣepọ̀ yín pẹ̀lú àwọn tẹ́ẹ jọ ń ṣètò?
Iṣẹ́ ìgbóhùnsáfẹ́fẹ́ tí wọ́n ń pè ní broadcasting pé, téèyàn bá ti mọ iṣẹ́ rẹ̀ níṣẹ́, kí èèyàn nífẹ̀ẹ́ nǹkan tó ń ṣe, ìyẹn ló mú ká mókè.
Fún àpẹẹrẹ, aago márùn la má kúrò nílé lójoojúmọ́, àwa mẹ́rẹ̀ẹ̀rin kò mọra wa rí, kó tóó di pé a bẹ̀rẹ̀ ètò, ṣùgbọ́n Ọlọ́run dà wá pọ̀.
Àwọn tí wọ́n rí i pé nǹkan táa ń ṣe jọjú ni wọ́n wáá darapọ̀ mọ́ wa, ọ̀lẹ nìkan làyè ò gbà.
Ẹ sọ nípa ọjọ́ mánigbàgbé fún waỌjọ́ tí mi ò le gbàgbé lọjọ́ tí ọlọ́kadà kan gbé mi láti rédíò níbí lọ sí Allen ní Ìkẹjà, bí mo ti débẹ̀ kò gba owó lọ́wọ́ mi, ṣe ló ní kí n máa lọ, ó ní ṣèbí èmi ni mo ń ṣètò orì tẹlifíṣàn, tí a ń dá àwọn lárayá, Ó jẹ́ ohun ìwúrí fún mi.
Mi ò tún gbàgbé bíi ọdún mẹ́rin sẹ́yìn tí mo ń gbáradì fọ́jọ́ọ̀bí mi, ó ku ọ̀la mo wọ mọ́tò lọ sílé ní Ìkòròdú, nítorí wọ́n ń tún mọ́tò mi ṣe.
Lọ́rọ̀ kan ṣá, lórí bírííjì mile 12 la ti lásídẹ́ńtì, ibẹ̀ ni ẹsẹ̀ mí ti kán.
Ibi iṣẹ́ ló yẹ kí n sùn, ṣùgbọ́n àwọn nǹkan tí mo fẹ́ẹ́ lò wà nílé.
Àwọn tí Ọlọ́run lò ni Káyòdé Adùmádèyìn, Ìdídowó, máníjà Pàsúmà àti ọmọ mí AbdulWasiu Adéwọyè, àwọn ni wọ́n pè àwọn èèyàn tí wọ́n wáá sanwó ìtọ́jú mi lọ́sibítù.
Kí lẹ lè sọ nípa àrùn kòrónà tó gbòde yìí, ǹjẹ́ irú ẹ̀ tiẹ́ ṣẹlẹ̀ rí látìgbà tẹ́ẹ ti bẹ̀rẹ̀ iṣẹ́ ìròyìn?Àìmọye kónílé-ó-gbélé, ṣùgbọ́n kìí ṣe bíi kòrónà yìí, bíi ìgbà owó epo àti June 12.
A ti gbọ́ bird flu, a ti gbọ́ èbólà àti lássà, ṣùgbọ́n ti kòró yìí, àlàbọrùn ti fẹ́ẹ́ máa dẹ̀wù, Èmi ò lòdì sí ìṣẹ̀ṣe o, mo gbàgbọ́ nínú ìṣègun ìbílẹ̀, ó lógun táwọn òbí wa ń ṣe nígbà táwa wà ní kékeré, ṣùgbọ́n ọ̀làjú ti ba nǹkan jẹ́, mo gbà pé àgbo àti ewéko louńjẹ wa nílẹ̀ Yorùbá Ó lóun ta ń pè ní taagìrì láyé àtijọ́, a kìí ṣàìsàn nígbà yẹn, mi ò ní ká má tọ́jú ara wa.
Ouńjẹ wa gbọ́dọ̀ jẹ́ ògùn wa, kí ògùn wa náà jẹ́ ouńjẹ wa.
Kí làwọn àfojúsùn yín fún ọjá ọ̀la ètò òwúrọ̀ la wà?
Àfọjúsùn fún ọjọ́ ọ̀la Òwúrọ̀ la wà ni pé kí n fiṣẹ́ yìí lé àwọn ọmọ lọ́wọ́, ṣùgbọ́n mo dúpẹ́ pé Ọlọ́run ti tara mi gbé ọmọ dìde, àwọn náà sì ti ń gòkè àgbà.
Wọ́n wà l’Áméríkà, Bímbọ́lá Talọba, Texas ló wà, bẹ́ẹ̀ la tún ní Samuel Roland, ó wà nílùú London, Bímbọ́lá Badmus náà wà ní Orísun TV, Olásọjí Fisáyọ̀mi.
Kìí ṣe èmi ló bí wọn látinú, ṣùgbọ́n àwọn ọmọ tó tara mi dìde nìyẹn.
Bẹ́ẹ̀ ni AbdulWasiu Sunday Adéwọyè tó jẹ́ ọmọ bíbí mi, oùn ń ṣe olóòtú, ó ń ṣe máníjà eléré, àti bẹ́ẹ̀ bẹ́ẹ̀ lọ.
A dúpẹ́ pé Ọlọ́run ń jẹ́ ká rẹ́ni fi ẹ̀yìn sílẹ̀ fún.
Isé yìí dáa débii pé wàá mọ èèyàn, tí o kò bá jẹ́ oníjìbìtì, tí o kò jẹ́ olè, tí o kò jẹ́ ẹni tó ń gbaṣẹ́ oníṣẹ́ tí kò ní ṣé é, wàá tún lówó lọ́wọ́, àfi èèyàn mímọ̀ sọrọ̀ ohun gbogbo ló ní.
Mo máa ń farabalẹ̀ kọ́ àwọn ọmọ to wà lábẹ́ mi ni.
A ní King Larry Live l’Áméríkà, ó ti lé láàdọ́rùn ọdún, èmí ṣẹ̀ṣẹ̀ lé lọ́gọ́ta ni, èmi náà máa ju bẹ́ẹ̀ lọ, níwọ̀n ìgbà tí mo bá ṣì ń sọ̀rọ̀ lẹ́nu, èmi náà á máa ṣiṣẹ́ yìí lọ, mi ò ṣetán àti fẹ̀yìntì nídìí ẹ̀.
Kín ni ìmọ̀ràn yín fáwọn tó ń bọ̀ lẹ́yìn tí wọ́n fẹ́ẹ ́darapọ̀ mọ́ iṣẹ́ yìí?Ìmọ̀ràn mi fáwọn oníròyìn tí wọ́n ṣẹ̀ṣẹ̀ ń dìde, mo gbà wọ́n níyànjú kí wọ́n ṣe dáadáa.
Èèyàn gbọ́dọ̀ ní àwòkọ́ṣe.
Ní pàtàkì, ẹní bá máa ṣiṣẹ́ ìròyìn gbọ́dọ̀ ní àmúmọ́ra àti ìfaradà, nítorí kò fi bẹ́ẹ̀ sí owó níbẹ̀.
Ẹ jẹ́ ká tiẹ̀ mọ̀ bí ẹ ṣe bẹ̀rẹ̀, àti pé àwọn wo làwòkọ́ṣẹ yín nídìí iṣẹ́ ìròyìn yìí?
Olóògbé Dìran Ajíjẹdídùn ni àwòkọ́ṣe mi, láti ìgbà tí mo ti wà níléèwé alákọ̀ọ́bẹ̀rẹ̀, tí wọ́n bá ń ka ìròyìn báyìí, bíi kéèyàn máa pọ́n wọn lẹ́nu lá ni, lèmi náà wá sọ pé bí mo bá dàgbà, màá fẹ́ẹ́ ṣiṣẹ́ ìròyìn.
Mi ò kàwé púpọ̀, ṣùgbọ́n mo láǹfààní àti súnmọ́ àwọn èèyàn láti kàwé àpilẹ̀kọ olóyìnbó lóríṣìíríṣìí.
Nǹkan téèyàn bá ḿaa ṣe láyé kó ṣe é dáadáa, èèyàn gbọ́dọ̀ tẹra mọ.
Láyé ọjọ́ yẹn, kò sí kọ̀mpútà, kò sí nǹkan.
Nígbà mí-ìn táwọn olóṣèlú bá ní ká wá bá àwọn, a á ti dé ilé wọn láti àárọ̀, ó di alé kí a tóó kúrò níbẹ̀, ṣèbí àwa la wá nǹkan wá, a gbọ́dọ̀ dúró ni, nítorí àwa la fẹ́ẹ́ gbohùn lẹ́nu wọn, ẹlòmíì kò tiẹ̀ ní dá wa lóhùn di ìrọ̀lẹ́ láti àárọ̀ tí a ti wà níbẹ̀.
Ṣùgbọ́n ní báyìí, àwọn èèyàn ti dọ̀lẹ, kọ̀mpútà ti sọ àwọn èèyàn dọ̀lẹ, ohun tí lágbájá bá sọ ni wọ́n ḿaa jí kọ, tí wọ́n ḿaa fi tiwọn kún un.
Kò sẹ́ni tó ń jáde lọọ ṣèwádìí mọ́.
Kí Ọlọ́run fọ̀run kọ́ Ọ̀gbẹ́ni Bísí Àjàlá.
Lọ́dún 1982 sí 83, ọ̀dọ̀ wọn la ti bẹ̀rẹ̀ iṣẹ́ ìròyìn.
Ìwé ìròyìn “Àríyá” lorúkọ ìwé ìròyìn yẹn.
Lóòótọ́ iṣẹ́ àwọn tó ń tẹ̀wé ìyẹn Printer ni mo kọ́, ní Òkè Pópó, lẹ́yìn ìyẹn ni mọ lọọ kọ́ṣẹ́ àwọn tó ń ṣe fi manṣínnì tẹ̀wé àti àwọn tí wọ́n kọ̀wé, èyí tí wọ́n ń pè ní Typing àti Shorthand, lọ́dọ̀ Bàbá Mèró, ọ̀gá àwọn ẹgbẹ́ òṣèré Àwàdà Kẹríkẹrì.
Lẹ́yìn tí mo ṣetán ni mọ lọọ darapọ̀ mọ àwọn iléeṣẹ́ àdáni lóríṣìíríṣìí.
Àwa fẹ́ẹ́ kúrò níléeṣẹ́ Ìwé Ìròyìn Àríyá ní Olóògbé Láńre Dòdò Balógun tó dá iléeṣẹ́ Aláríyá Oòduà sílẹ̀ dé.
Bẹ́ẹ̀ náà la tún ṣe ìwé ìròyìn “Ó ṣelè” nígbà náà.
Ohun tó jẹ́ kí iṣẹ́ ìròyìn rọrùn fún wa nìyẹn, nítorí a máa ń jáde lọọ ṣiṣẹ́ ìròyìn ni, kìí ṣe inú abẹ́lé la ti ń ṣiṣẹ́, Ohun tí wọ́n fi kọ́ wa nìyẹn, ohun tó mọ́ wa lára di àsìkò yìí nìyẹn, Owó tí mo ń rí lásìkò yẹn ju owó tí màá gbà lóṣù kan lọ, À ń gbádùn bí èèrà inú ṣúgà ni, kó tóó di pé wọ́n ní ká máa lọ, Iṣẹ́ ìròyìn kìí ṣe ohun téèyàn le dáwọ́lé lá̀i gbáradì fún un.
Kí ló wà láàrin ẹ̀yin àti Pàsúmà?
Mo kàn nífẹ̀ẹ́ Pàsúmà ni, Ọlọ́run ló fi ìfẹ́ rẹ̀ sí mi lọ́kàn, Ọdún 1996 ni mo pàdé ẹ̀, mo wà lọ́fíísì Ẹrúọwá lọ́jọ́ náà, wọn ò tí ì mọ̀ ọ́ ní Pàsúmà, ó ní kàtáá lọ́jọ́ náà, mo fún un lóògùn lò, ó sì loògùn yẹn, ó ṣiṣẹ́.
Ṣùgbọ́n nígbà táa bẹ̀rẹ̀ Ojúmọ́ Ire lọ́dọ̀ Arómirẹ́, a bẹ̀rẹ̀ sí í lo fídíò rẹ̀, a máa ń lò daadaa, gbogbo wọn náà la máa ń lo orin wọn, pàápàá gbogbo wọn tí wọ́n wá láti Muṣin, mo nífẹ̀ẹ́ gbogbo wọn, ṣùgbọ́n Ọlọ́run kàn fi tiẹ̀ sí mi lọ́kàn ni.
Nígbà tí a wá bẹ̀rẹ̀ tiwa, mo máa ń pè wọ́n wá, tí mo bá ṣì ní nǹkan í ṣe, ó máa ń wá.
Ṣùgbọ́n lọ́dún kan lọ́hùn ún làwọn ọmọ kan wáá bá mi, wọ́n láwọn fẹ́ẹ́ dá ẹgbẹ́ Pàsúmà sílẹ̀, wọ́n pè é ní Pàsúmà Fans Club, wọ́n láwọn fẹ́ẹ́ fi mí ṣe bàbá ẹgbẹ́, ṣùgbọ́n mo sọ fún wọn pé kí wọ́n ṣì lọọ máa ṣẹgbẹ́ nà, kí n wo irú ìwà tí wọ́n á máa mú jáde.
Nígbà tí mo sì yẹ̀ wọ́n wò fún ọ̀sẹ̀ mẹ́jọ mo wáá bá wọn, mo mú wọn lọ sọ́dọ̀ Pàsúmà, ó sì tẹ́wọ́ gbà wọ́n, bó ṣe dòhun nìyẹn.
Ọ̀gá báǹkì Zenith da owó olówó sápò, ló bá dèrò àtìmọĺé
Iléẹjọ́ gíga àpapọ̀ ilẹ̀ wa, tó fi ìlú Èkó ṣebùgbé ti pàṣẹ pé kí wọ́n lọọ fi ọ̀gá àgbà iléèfowópamọ́ Zenith, Ọ̀gbẹ́ni Fidelis Egueke, pamọ́ sátìmọ́lé títí di ọjọ́ Tusde, tíí ṣe ọjọ́ kínní, oṣù kejìlá, ọdún yìí.
Ọ̀gbẹ́ni Fidelis Egueke ni ọ̀gá àgbà iléèfowópamọ́ ọ̀hún tó wà nílùú Àsàbà níìpínlẹ̀ Warri.
Adájọ́ Austine Chuka Obiozor ló pàṣẹ pé kí wọ́n fi ọkùnrin ọ̀hun pamọ́ sí àtìmọ́lé àwọn ọ̀tẹlẹ̀múyẹ́ tó wà ní Alágbọn ní Ìkòyí, l’Ékòó.
Ohun tí Àṣejèrè gbọ́ ni pé Ọ̀gbẹ́ni Egueke sọ níwájú adájọ́ náà pé òun kò jẹ̀bi ẹ̀sùn jìbìtì tí àwọn ọ̀tẹlẹ̀múyẹ́ fi kan òun.
Owó tíye rẹ̀ tó Ọgọ́sàn-án mílíọ̀nù náírà ni wọ́n ní ọkùnrin náà ṣe báṣu-bàṣu.
Agbẹjọ́rò olùpèjọ́, Mọ̀rúfù Anímáṣaun, sọ fún iléẹjọ́ pé láàrín ọjọ́ kẹrìnlá, oṣù karùn-ún, ọdún 2010, àti ọjọ́ kọkànlélọ́gbọ̀n, oṣù kejìlá, ọdún 2019, lójúlé kejì, òpópónà Balógun, Ìkòyí, l’Ékòó, olùjẹ́jọ́ náà pẹ̀lú àwọn kan tí wọ́n ti na pápá bora, lẹ̀di àpo pọ̀ láti purọ́ gba owó lọ́wọ́ iléeṣẹ́ kan, Global Select Investment Services Ltd, pé àwọn máa bá wọn ta àwọn ọjà kan, táwọn sì máa dá owó náà padà sí báńkì wọn.
Anímáṣaun tún sọ fún olùjẹ́jọ́ pé lẹ́yìn tí ọ̀gá báńkì yìí tajà náà tán, ṣe ni wọ́n da owó náà lọ sápò ọ̀gá báńkì náà, ni wọ́n bá puró pé ọ̀pọ̀ àwọn ọjà tí wọ́n kó wáá tà náà, féèkì ni wọ́n.
Gbogbo àwọn ẹ̀sùn yìí ni agbẹjọ́rò fìdí ẹ̀ múlẹ̀ pé ó lòdì sófin ilẹ̀ wa, ni adájọ́ bá ní kí wọ́n lọọ fi ọkùnrin náà pamọ́ sátìmọ́lé.
Ẹ má fún ẹnikẹ́ni lówó láti gbàwé àṣẹ ìjọba – Láńre Mọ́jọlá
Ẹni tó ń ṣàkóso àjọ tó ń rí sí ọ̀rọ̀ ààbò níìpínlẹ̀ Èkó, ìyẹn Lagos State Safety Commission, Ọ̀gbẹ́ni Láńre Mọ́jọlá ti ṣàlàyé pé ìjọba kò fún ẹnikẹ́ni láṣẹ àti gba owó lọ́wọ́ àwọn aráàlú tàbí lọ́wọ́ iléeṣẹ́ kan fún ìforúkọsílẹ̀ tíjọba ní kí wọ́n wáá ṣe láti bẹ̀rẹ̀ iṣẹ́ pada.
Bẹ́ẹ́ ò bá gbàgbé, láìpẹ́ yìí ni ìjọba ìpínlẹ̀ Èkó ṣí ànfààní sílẹ̀ fáwọn oníléeṣẹ́ láti máa wáá forúkọ sílẹ̀ kí wọ́n ba à le láǹfààní àti ṣílẹ̀kùn iléeṣẹ́ wọn kí wọ́n ba à le bẹ̀rẹ̀ ètò ọrọ̀ ajé wọn.
Látìgbà tí àrùn Kòrónà ti bẹ́ sílẹ̀ ni gbogbo àwọn iléeṣẹ́ ìjọba àti àdáni tó wà l’Ékòó ti kógbá wọlé.
Kété tíjọba àpapọ̀ l’Ábújá kéde pé kí àwọn iléeṣẹ́ náà bẹ̀rẹ̀ iṣẹ́ padà ni ìjọba ìpínlẹ̀ Èkó ṣètò ìforúkọsílẹ̀ àti àyẹ̀wò fún àwọn iléeṣẹ́ tí wọ́n fẹ́ẹ́ ṣílẹ̀kùn wọn.
Nígbà tó ń bá àwọn oníròyìn sọ̀rọ̀ ní Aláùsá, Ìkejà, l’Ékòó, Mọ́jọlá ní kò sẹ́ni tíléeṣẹ́ òun fún láṣẹ àti gba owó lọ́wọ́ ẹnikẹ́ni fún àyẹ̀wò tíjọba lóun fẹ́ẹ́ ṣe fún àwọn iléeṣẹ́, àti pé àyẹ̀wò náà kò le ju ìṣẹ́jú márùn ún lọ, lẹ́yìn náà làwọn máa fún iléeṣẹ́ náà ní ìwé ẹ̀rí ‘o-ti-yege’.
Ó ní, ìwé ẹ̀rí yìí ló fún iléeṣẹ́ náà lánfààní àti bẹ̀rẹ̀ iṣẹ́ padà ní pẹrẹu, ọ̀fẹ́ ló sì bá dé.
Ọmọ́jọlá ní, àwọn iléeṣẹ́ tó lé lẹ́gbẹ̀rún làwọn ti ṣàyèwò náà fún, bẹ́ẹ̀ niṣẹ́ tún ṣì ń lọ lọ́wọ́.
Bákan náà ló tún ṣàlàyé pé nítorí àti jẹ àti mu làwọ́n ṣe gba àwọn aráàlú láyè àti ḿaa lọ sí ọjà, nítorí náà kẹ́nìkan má fi ọ̀rọ̀ ṣíṣí ọjà wé ṣíṣí àwọn iléèjọsìn.
Àmọ́ ṣá o, ó rọ àwọn òbi láti tọ́jú ọmọ wọ́n, kí wọ́n má sì jẹ́ kí ẹnikẹ́ni lọ sí ṣọ́ọ̀ṣì tàbi mọ́ṣálááṣí lásìkò yìí, nítorí pé ó léwu.
Ó ní, ọ̀rọ̀ náà kan àwọn tó ti lé lọ́dún márùndínláàádọ́rin, gẹ́gẹ́ bí gómìnà ti sọ.
“Ẹ yéé sọ ìsọkúsọ, owó kọ́ lọ̀rẹ́ mi bá lọ sọ́dọ̀ MC Olúọmọ, ìfẹ́ ni”
Ọmọbìnrin kan ti ń sọ̀rọ̀ sáwọn aláyọnusọ tí wọ́n ń sọ ìsọkúsọ kiri ìgboro pé owó ni Ehi Ogbebor, obìnrin tí alága àwọn onímọ́tò l’Ékòó, Àlàájì Músúlíù Akínsànyà, ṣẹ̀ṣẹ̀ ń fẹ.
Ọmọbìnrin yìí ní; kò sóòtọ́ níbẹ̀ rárá, ìfẹ́ ló sún ọ̀rọ̀ òun dé ọ̀dọ̀ MC Olúọmọ.
Blessing Osom lorúkọ ọmọbìnrin náà, ó sì jẹ́ ọ̀kan nínú àwọn ọ̀rẹ́ tímọ́-tímọ́ Ehi, ìyàwó ọ̀sìngín tuntun tí Àlàájì Akínsànyà ṣẹ̀ṣẹ̀ ń fẹ́.
Bẹ́ẹ́ ò bá gbàgbé, láìpẹ́ yìí ni Àṣejèrè sọ fún yín nípa ìfẹ́ ọmọbìnrin Ehi yìí, àti Àlàájì MC Olúọmọ, bí wọ́n ti fẹ́ràn ara wọn, àti bí wọ́n ti ń gbáradì láti ṣègbeyàwó láìpẹ́.
Ṣùgbọ́n, kété tí ìròyìn náà ti bẹ́ sígboro làwọn èèyàn ti ń sọ pé nítorí owó lọmọbìnrin ará Edo náà ṣe ń lẹ̀ mọ́ MC Olúọmọ káàkiri, ohun tó mú kí Blessing dá wọn lóhùn pé, irọ́ funfun báláú, kìí ṣe nítorí owó o, ìfẹ́ ló sún Ehi dé ọ̀dọ̀ MC, kí wọ́n yéé sọ ìsọkúsọ rárá.
Ìrọ̀rùn àti àlàáfíà làwọn bọ́ọ̀sì tiwa bá dé lójú omi, kò séwu rárá – Ládi Balógun, ọ̀gá àgbà Lagferry
Ọjọ́ kẹrin, oṣù kejì ọdún yìí ni Gómìnà Babájídé Sanwó-Olú ṣèfilọ́lẹ̀ àwọn ọkọ̀ ojú omi mẹ́rìnlá, ní ibùdókọ̀ ojú omi tó wà ní Bádóre, l’Ájàh, ìrètí wa ni pẹ̀lú ìfilọ́lè yìí, ìṣòro táwọn èèyàn ń kojú lójú títì nínú súnkẹrẹ fàkẹrẹ yóò dínkù.
Ṣùgbọ́n ṣáájú àkókò náà ni Àṣejèrè ti láǹfààní àti bá ọ̀gá àgbà iléeṣẹ́ Lagos Ferry Service, èyi tí a mọ̀ sí Lagferry, ìyẹn iléeṣẹ́ ọkọ̀ ojú omi ìlú Èkó, Ọnarébù Ládi Balógun sọ̀rọ̀ lórí bí wọ́n ṣe fẹ́ẹ́ máa ṣiṣẹ́ wọn.
Ohun t́i wọ́n bá SAM AKÍNRÓLÉ sọ lásìkò náà rèé.
Àwọn èèyàn ní owó tí ẹ gbé lé owó ọkọ̀ ojú omi pọ̀, kí lẹ rí sọ sí èyí?
Ohun táa ń gbìyànjú àti ṣé kìí ṣe láti gbé owó ńlá lé owó ọkọ̀ ojú omi, èyí tí kò ní mú kó rọrùn fáwọn aráàlú láti le wọ̀ ọ́.
A ò retí èrè gọbọi kan lórí àwọn ọkọ̀ ojú omi yẹn, bíkòṣepé a fẹ́ẹ́ mú kí ètò ìgbòkègbodò ọkọ̀ rọ àwọn èèyàn lọ́rùn.
Ṣùgbọ́n ojúúṣe wa ni fáwọn aráàlú láti gbé wọn láti ibì kan lọ síbì kejì.
Jù bẹ́ẹ̀ lọ, a fẹ́ẹ́ jẹ́ àwòkọ́ṣe, a fẹ́ẹ́ jẹ́ àpẹẹrẹ rere fún àwọn tó bá fẹ́ẹ́ ṣe irú òwò yẹn.
Ìkòròdú sí Màrínà kò le ju Ẹgbẹ̀rin náírà, ìyẹn 800, lọ.
Ǹjẹ́ àwọn ọkọ̀ tó wà níkàwọ́ yín tiẹ̀ le ká gbogbo àwọn èrò tó wà nípìnlẹ̀ Èkó?
Okò ojú omi táa ń retí pọ̀, a ti ń bá àwọn èèyàn sọ̀rọ̀, pàápàá àwọn aládàáni tí wọ́n nífẹ̀ẹ́ sírú iṣẹ́ yìí.
Àjọ LASWA ti ń bá wọn sọ̀rọ̀, àwọn kan náà ti ń bá wa sọ̀rọ̀, ṣùgbọ́n láàrín ọ̀sẹ̀ mélòó kan, ìyípadà ńlá má ṣẹlẹ̀ lẹ́ka ọkọ̀ ojú omi, nítorí náà la ṣe fẹ́ẹ́ bẹ̀rẹ̀ rẹ̀, ká fi hàn àwọn èèyàn ohun tí ìjọba Èkó ló ṣe lẹ́ka ìgbèkògbodò ọkọ̀ ojú omi.
Lọ́wọ́ yìí, mẹ́rìnlá ni gbogbo wọn, a láwọn tó le kó àwọn èrò èèyàn mẹ́ẹ̀dọ́gbọ̀n; èyí tó le kó èrò ọgbọ̀n náà wà, èyí tó le kó ogójì èèyàn wà, bẹ́ẹ̀ la ní ọkọ̀ tó le kó àádọ́ta àti ọgọ́ta èrò lẹ́ẹ̀kan ṣoṣo, yàtọ̀ sí èyí tí wọ́n le fi kó ẹrù.
Àwọn àdúgbò wo le ń nam lọ́wọ́?
Àwọn ibi tí a ná lọ́wọ́ yìí ni; Ìpàkodò, Ìkòròdú sí Five Cowries, Fálọmọ Ìkòyí, Ìkòròdú sí Èbúté Èrò, Ẹlẹ́gbàta sí Lagos Island, Màrínà sí CMS àti Five Cowries, Fálọmọ Ìkòyí sí Bádore àti Àjah.
Àwọn ọ̀nà yóókù tí a tún ń nam ni ìbùdókò Èbúté Èrò śi Ìjegun Ẹ̀gbá, ní Oríadé, láti Àmúwó-Ọ̀dọ̀fin sí Màrínà, CMS, Mile 2, Àpápá sí Màrínà CMS ati Bádore l’Ájàh.
Kí lakitiyan yín lórí ètò ààbò lójú omi, pàápàá láti kojú àwọn ìjàm̀bá, ásídẹ́ǹtì tó máa ń sáábà ṣẹlẹ̀ lójú omi?Àkọ́kọ́, aṣẹ ìdáàbòbò orí omi, àwọn èèyàn kìí fẹ́ẹ́ wọ̀ ọ́, bí elòmíì bá wọ̀ ọ́ wọnú ọkọ̀, bóyá yóò tún bọ́ ọ, wọ́n á ló ń ni àwọn lára.
Èkejì tún ni pé àwọn èèyàn máa ń lé awakọ̀ léré, wọ́n á lójú ń kán àwọn, wọ́n á láwọn ń sọ́ sọ́jà, èyí kò dáa, àwọn èèyàn ló ń fà á.
Bákan náà, ọ̀pọ̀ àwọn ọkọ̀ tí wọ́n ń gbé sójú omi ni kò dáa, gbogbo ètò ààbò tó yẹ kí wọ́n múlò ni wọn ó múlò, ìyẹn la ṣe níléeṣẹ́ tó ń bojútó àwọn tó ń ṣiṣẹ́ ọkọ̀ ojú omi, ìyẹn LASWA, nítorim náà ni LASWA ṣe sọ pé tí àwọn ohun kan tó yẹ kó wà lára ọkọ̀ ojú omi kò bá ti sí níbẹ̀, a ò gbọ́dọ̀ gbé e sójú omi, nítorí náà ètó ààbò tó péye ti wà, bẹ́ẹ̀ ni iṣẹ́ ń lọ.
Kín ní àjọṣepọ̀ yín pẹ̀lú àwọn ọkọ̀ BRT àtàwọn ọlọ́kọ̀ yóókù, láti rí i pé àwọn èrò tí ẹ bá já sí ibùdókọ̀ ojú omi, ìyẹn Jetty, yóò rí ọkọ̀ gbé wọn láti ibẹ̀ lọ síbi tí wọ́n ń lọ?
Àjọ LASWA le sọ fún yín púpọ̀ nípa ẹ̀, ṣùgbọ́n mo lè sọ fún yín pé ìlépa ìjọba Èkó ni pé kí àjọṣepọ̀ wà ĺáàrìn àwọn ọkọ̀ elérò ojú títì àti ọkọ̀ ojú omi.
Gẹ́gẹ́ bí ẹ ti mọ̀ pé ètò BRT ti lé lọ́dún mẹ́ẁaá báyìí, àwa náà fẹ́ẹ́ ṣerú nǹkan tí wọ́n ń ṣe.
Ju gbogbo ẹ̀ lọ, ètò igbòkègbodò ọkọ̀ táa ti ń ṣèlérí láti ọdún 1999 ti bẹ̀rẹ̀ báyìí.
Ìyẹn ni pé àwọn èèyàn á máa lọ láti CMS lọ sí Àjáh, láti Àjáh wọ́n á lọ sí Bádore; wọ́n á lọ sí Fálọmọ.
Ṣé ìlú òyìnbó làwọn ọkọ̀ tí ẹ fẹ́ẹ́ lò ti ń bọ̀ ni, àbi báwo ni, àti pé ǹjẹ àyẹ̀wò máa ń wà fún àwọn dẹ́rẹ́bà ọkọ̀ tí ẹ fẹ́ẹ́ máa lò?
Gbogbo àwọn ọkọ̀ táa fẹ́ẹ́ gbé sójú omi, Èkó làwọn iléeṣẹ́ tó ń ṣe é wá, àwọn ọmọ Nàíjíríà ló ni iléeṣẹ́ yẹn.
Ìjọba Sanwó-Olú ń gbìyànjú láti gba àwọn èèyàn wọ̀nyí láàyè, láti gba àwọn ọmọ ìlú wa síṣẹ́.
Àwọn iléeṣẹ́ kan náà wà tí ń wọ́n ń ṣe àwọn ọkọ̀ yìí nílẹ̀ wa, kò ṣẹ̀ṣẹ̀ nílò pé a ń lọ sílẹ̀ òkèèrè láti lọọ ra àwọn ọkọ̀ ojú omi wá, èyí tí yóò máa mú káwọn kọ́sítọ́ọ̀mù ranjú mọ́ wa, tí a ó máa san iyebíye owó le lórí, Gómìnà Sanwó-Olú ti gbà wọ́n láyè láti máa ṣiṣẹ́ níbí.
Bẹ́ẹ̀ náà, lóṣù mẹ́rin-mẹ́rin, gbogbo àwọn tó ń wa ọkọ̀ ojú omi ni wọ́n ń lọ fún ẹ̀kọ́ tí wọ́n sì máa gba ìwé ẹ̀rí, èyí ló máa fún wọn láǹfààní àti máa ṣiṣẹ́ ojú omi lọ.
Kí làwọn nǹkan tó tiẹ̀ le mú mi sọ pé ojú omi ni mo fẹ́ẹ́ gbà, mi ò gba ojú títì, ẹ tiẹ̀ ṣàlàyé dí̀ẹ nínú àwọn àǹfààní tó wà nínú rínrìn lójú omi fún wa?
Ẹní fẹ́ẹ́ lọ sí Ìkòròdú láti Fálọmọ, ó máa rọrùn láti lo ọkọ̀ ojú omi ju kó gba ojú títì lọ.
Ètò sì ti wà láti dáàbòbo àwọn tí yóò máa lo ọkọ̀ ojú omi.
Láti Bádore sí Ìjẹdẹ́, táa bá ní ká gba ojú títì wákàtí méjì ni, ṣùgbọ́n lórí omi, ìṣẹ́jú mẹ́wàá péré ni.
Bákan náà, àǹfààní wà fún wa láti páàkì mọ́tò wa sítòsí ibùdókò ojú omi, tí a bá fẹ́ẹ́ gbé mọ́tò wa kúrò nílé, ibi tí a lè páàkì mọ́tò sí wà.
Èyí tún má jẹ́ kí mọ́tò ojú pópó dínkù.
Àǹfààní tún wà fún wa láti máa ṣiṣẹ́ lórí ẹ̀rọ kọ̀mpútà wa nínú ọkọ̀, a lè ṣáàjì fóònù wa, a lè ṣiṣẹ́ lórí ìńtánẹ́ẹ̀tì lórí fóònù wa.
Ayọ̀ Abara-bíńtín!
Ìyàwó Ṣèyí Tinubu bímọ ọkùnrin
Ayọ̀ abara-bíńtín nídílé àgbá ẹgbẹ́ òṣèlú APC, Asíwájú Bọ́lá Ahmed Tinubu.
Ìyàwó ọmọ rẹ̀, Ṣèyí Tinubu, ìyẹn ọmọbìnrin tórúkọ rẹ̀ ń j́ẹ Layal Tinubu ti bímọ ọkùnrin.
Khadija Ibrahim, akọ̀wé ìròyìn Ṣèyí Tinubu ló fìròyìn náà ránṣẹ́ sí Àṣejèrè, pé ìyàwó ọ̀gá òun ti bímọ ọkùnrin làǹtì-lanti.
A kíi báríkà ọmọ fọ́lọ́mọ, ṣùgbọ́n ìgbà kejì rèé tí ìyàwó Ṣèyí Tinubu máa bímọ, ó ti kọ́kọ́ bí ọmọbìnrin kan lọ́dún 2016.
A kí gbogbo mọ̀lẹ́bí náà kú oríire, a sì kí Layal Tinubu kú ewu ọmọ o!.
Sanwó-Olú fẹ́ẹ́ gbàlejò Ìyàwó Bùhárí àti Gbóyèga Oyètọ́lá níbi ìpàgọ́ COWLSO
Ìyàwó Ààrẹ Muhammadu Bùhárí, Hájìa Aisha Bùhárí; gómìnà ìpínlẹ̀ Ọ̀ṣun, Gbóyèga Oyètọ́lá; àti ẹgbẹ̀rún mẹ́fà èèyàn nìrètí wà pé wọ́n máa kópa níbi ìpàgọ́ ọlọ́dọọdún àwọn obìnrin tó máa ń wáyé nípínlẹ̀ Èkó, èyí tí wọ́n pè ní COWLSO.
Ohun tí Aya gómìnà ìpínlẹ̀ Èkó, Dókítà Ìbíjọkẹ́ Sanwó-Olú sọ fáwọn oníròyìn lọ́sàn òní ni pé ìyàwó Ààrẹ Bùhárí ló máa ṣíde ètò náà nígbà tí Gómìnà Oyètọ́lá máa jẹ́ àlejò pàtàkì ọjọ́ náà.
Ìpàgọ́ ọ̀hun tó máa wáyé láti ọjọ́ kẹrìnlá sí ọjọ́ kẹẹ̀dógún, oṣù yìí máa wáyé nínú gbọ̀ngàn ìgbàlejò Èkó Hotels.
Ṣùgbọ́n kìkì àwọn díẹ̀ ló máa láǹfààní àti wá síbi ayẹyẹ ọ̀hun nítorí ìlàálẹ̀ àrùn Kòrónà tó ṣí ǹ jà lọ́wọ́.
Nígbà tó ń bá àwọn oníròyìn sọ̀rọ̀ lónì ní Aláùsá Ìkẹjà, ó ní ìlọ́po àwọn èèyàn tó kópa lọ́dún tó kọjá ló máa kópa lórí ẹ̀rọ ayélujára lọ́dún yìí, ìyẹn ni pé àwọn èèyàn bíi ẹgbẹ̀rún mẹ́fà làwọn ń rétí níbi ìpàgọ́ náà.
Bákan náà ló ṣàlàyé pé àwọn tó bá nífẹ̀ẹ́ sí ìpàgọ́ náà le forúkosílẹ̀ lórí ẹ̀rọ ayélujára – www.cowlso.org.ng, àti pé dípò ẹgbẹ̀rún lọ́nà àádọ́ta tí àwọn olùkópa san lọ́dún tó kọjá, ẹgbẹ̀rún mẹ́wàá làwọn èèyàn máa san lọ́dún yìí.
Sanwó-Olú fi Olúsànyà rọ́pò Gbọ́láhàn Lawal
Gómìnà Babájídé Sanwó-Olú ti yan Arábìnrin Abísọ́lá Olúsànyà gẹ́gẹ́ bíi adelé kọmíṣánnà tí yóò máa ṣàkóso ètò ọ̀gbìn nípínlẹ̀ Èkó.
Ìkéde yìí wáyé lálẹ́ ọjọ́ Ajé, Mọ́ńdè yìí.
Bẹ́ẹ́ ò bá gbàgbé, ọ̀sẹ̀ tó kọjá yìí ni Gbọ́láhàn Lawal kọ̀wé fipò rẹ̀ sílẹ̀ gẹ́gẹ́ bíí kọmíṣánnà lẹ́yìn tí wọ́n yàn án sípò Ọba Onírú ti Irú.
Kó tóó di pé Sanwó-Olú yan obìnrin yìí sípò adelé kọmíṣánnà, òuń ni olùgbaninímọ̀ràn pàtàkì fún gómìnà lórí ọ̀rọ̀ tó jẹ mọ́ iṣẹ́ àgbẹ̀ àti ọ̀gbìn níìpínlẹ̀ náà, òun náà ló ń bójútó iṣẹ́ àkànṣe iléeṣẹ́ Ìrẹsì tó wà nílùú Ìmọ̀ta, èyí tí a mọ̀ sí Ìmọ̀ta Rice Mill, Iléèwé St. Margaret Nursery & Primary school ló lọ nílùú Ìkòròdú, Ọdún 1994 ló jáde níbẹ̀, kó tóó di pé ó lọ síléèwé Queen’s College, ní Yábà Ọdún 2000 ló ṣetán, 2006 ló jáde níléèwé gíga Unilag.
Ó ṣiṣẹ́ níléeṣẹ́ Olam àtàwọn iléeṣẹ́ káàkiri kó tóó di ọmọ ìgbìmọ̀ aláṣẹ Èkó.
Bàbá rẹ̀ ni Alàgbà Kàólì Olúsànyà, kọmíṣánnà fún ètò ọ̀gbìn lásìkò ìjọba Aṣíwájú Bọ́lá Tinubu.
Ó ti bẹ̀rẹ̀ iṣẹ́ lẹ́sẹ̀kẹsẹ̀.
Ó ṣẹlẹ̀!
Aḿbọ̀dé wálé wáá forúkosílẹ̀ lẹ́gbẹ́ APC, wọ́n ló fẹ́ẹ́ padà sínú òṣèlú
Gómìnà àná nípínlẹ̀ Èkó, Akínwùnmí Aḿbọ̀dé ti wálé wáá forúkọsílẹ̀ nínú ètò ìforúkosílẹ̀ ti ẹgbẹ́ òṣèlú APC tó ń lọ lọ́wọ́ káàkiri orílẹ̀-èdè yìí.
Ó pẹ́ tí a ti gbúròó ọkùnrin náà nígboro, bó tiẹ̀ jẹ́ pé ó wà nínú àwọn tó fi ọ̀rọ̀ ìbánikẹ́dùn ránṣẹ́ sí Olóògbé Lateef Káyòdé Jákàńdè lọ́sẹ̀ tó kọjá.
Ṣùgbọ́n látìgbà tí ọkùnrin náà ti kúrò níléèjọba, kò wí nǹkan pẹ̀lu ẹnìkan pàápàá nípa ọ̀rọ̀ òṣèlú ìpínlẹ̀ Èkó.
Ṣàdéédé la rí àwọn àwòrán kan tí wọ́n fi ṣọwọ́ sí Àṣejèrè níbi tí òun àti ìyàwó rẹ̀ ti lọọ forúkọsílẹ̀ nílùú Ẹ̀pẹ́, fún ti ètò ìforúkọsílẹ̀ tuntun tó ń lọ lọ́wọ́ nínú ẹgbẹ́ náà.
Àwọn kan ní, ọkùnrin náà tún ti ń gbáradì láti padà sínú òṣèlú ni.
Gbọ́láhàn Lawal, kọmíṣánnà Sanwó-Olú tẹ́lẹ̀ ti wọ ìpèbí
Ọmọọba Gbọ́láhàn Lawal Akápò, tó ti kọ̀wé fipò sílẹ̀ gẹ́gẹ́ bíi ọ̀kan nínú àwọn kọmíṣánnà lábẹ́ ìṣàkóso Gómìnà Babájídé Sanwó-Olú, ti wọ ìpèbí lọ láti bẹ̀rẹ̀ gbogbo ètùtù àti ètò tí yóò sọ ọ́ di kábíyèsí ọba Onírú tilẹ̀ Irú ní Victori Island, l’Ékòó.
Gbọ́láhàn Lawal, láwọn afọbajẹ ilẹ̀ Irú mú láti rọ́pò kábíyèsí àná tó wàjà, Ọba Ìdòwú Abíọ́dún Onírú.
Kété tí kábíyèsí-àná ti wàjà ni ọmọ rẹ̀, Ṣẹ́gun Onírú, ti sọ pé òun ni oyè náà kàn, ṣùgbọ́n ọkùnrin kan náà tí wọ́n ń pè ní Àlàájì Akeem Àjàsá sọ pé òun ni oyè náà kàn.
Ṣẹ́gun Onírú ti fìgbà kan jẹ́ kọmíṣánnà níìpínlẹ̀ Èkó, lábẹ́ ìṣàkóso Babátúndé Fáṣọlá, bẹ́ẹ̀ náà ni Àlàájì Akeem Àjàsá náà ti fìgbà kan jẹ́ olórí àwọn ẹ̀ṣọ́ aláàbò fún Rauf Arẹ́gbẹ́ṣọlá nígbà tó jẹ́ gómìnà níìpínlẹ̀ Ọ̀ṣun.
Ohun táa gbọ́ ni pé alé àná ni Gbọ́láhàn kọ̀wé fipò rẹ̀ sílẹ̀ gẹ́gẹ́ bíi kọmíṣánnà lábẹ́ ìṣàkóso Sanwó-Olú, lojúẹsẹ̀ náà ló sì ti wọ ìpèbí fún ètò láti di ọba.
Ọjọ́ kẹrìnlélógún, oṣù keje, ọdún 1970 la bí Gbọ́láhàn Lawal, iléèwé gíga tìlúu Port Harcourt ló lọ lọ́dún 1992, ó sì lọ káàkiri lọọ kàwé gboyè.
Iṣẹ́ ọlọ́pàá tó ṣe ló sọ ọ́ di èṣọ amúgbálẹ́gbẹ̀ tí wọ́n ń pè ní ADC fún Bọ́lá Tinubu nígbà tó di gómìnà lọ́dún 1999.
Irú ló ni gbogbo agbègbè Victoria Island títí dé Ìsàlẹ̀ Èkó, Ìkòyí àti Lékkí Peninsula.
Àfáà Muyideen Béllò gbóríyìn fún Wòlíì Fábíyì
Gbajúgbajà Àfáà ilẹ̀ wa nnì, Muyideen Béllò ti gbóríyìn fún Wòlíì Olúsọjí Fábíyì fún ìwà ọmọlúàbí àti ẹ̀mí ìfọkànsìn rẹ̀, bẹ́ẹ̀ ló ṣàpèjúwe ìránṣẹ́ Ọlọ́run náà gẹ́gẹ́ bí òjíṣẹ́ tòótọ́, tí kò wo àwọn ìpèníjà tó ní nígbà tó bẹ̀rẹ̀ iṣẹ́ ìránṣẹ́.
Àfáà Béllò ní, Wòlíì Fábíyì kò sí nínú àwọn ìránṣẹ́ Ọlọ́run tí wọ́n gba wèrè mẹ́sìn, tí wọn kò ṣetán àti rí ẹlẹ́sìn tó yàtọ̀ sí tiwọn.
Ó sọ̀rọ̀ yìí níbi ìkówójọ tí wọ́n ṣe fún iṣẹ́ ilé mọ́ṣálááṣí kan tó ń lọ lọ́wọ́ l’Ékòó.
Wòlíì Fábíyì ni olùṣọ́àgùntàn ìjọ Celestial Church of Christ, Òkìkí Ìmọ́lẹ̀ Cathedral, tó wà ní Ìkòròdú àti Command, Ìkọ́lá, l’Ékòó.
Òun àtàwọn ọmọ ìjọ rẹ̀ ni wọ́n jọ lọ fún ayẹyẹ ìkówójọ ti mọ́ṣálááṣí ọ̀hún.
Nígbà tó ń bá àwọn oníròyìn sọ̀rọ̀, Fábíyì ní kì́i ṣe ohun tó tọ̀nà láti máa gbógun ti àwọn ẹ̀sìn tí k̀íi bá á ṣe tiwa, ó ní, Ọlọ́run kan náà làwa èèyàn ń sìn.
Bákan náà ló sì tún sọ pé ó dára láti máa náwó sí ohun tí í ṣe ti Ọlọ́run, nimtorí bí a bá ṣe ń ṣe sí ni Ọlọ́run yóò máa bùkún wa nílọ́po.
ÀWÒRÁN: Bábá Adébóyè ṣèpàdé ìdákọ́ńkọ́ pẹ̀lú Bùhárí l’Ásó Rock
Olórí ìjọ Redeem, ìyẹn ìjọ tí wọ́n ń pè ní RCCG, káàkiri àgbáyé, Pasitọ Enoch Adébòye ti ṣàbẹ̀wò sí Bùhárí ní Àbújá.
Ọ́fíìsì ààrẹ ní Aso Rock ni ìpàdé náà ti wáyé.
Igbákejì Ààrẹ, Yẹmí Ọ̀ṣínbàjò, olórí àwọn òṣìṣẹ́ Ààrẹ, Ibrahim Gambari làwọn méj̀i tó pẹ̀lú wọn nínú ìpàdé ọ̀h́un.
Kò sẹ́ni tó tí ì le sọ ohun típàdé ọ̀hún dá lé lórí.
Ṣùgbọ́n táwọn kan ń sọ ni pé; ó dà bíi pé ọ̀rọ̀ náà ní í ṣe pẹ̀lú òfin tuntun tí ìjọba Bùhárí ṣẹ̀ṣẹ̀ gbé jáde láti fi de àwọn olórí ìjọ Ọlọ́run, tí ọ̀pọ̀ àwọn òjíṣẹ́ Ọlọ́run bíi Adébóyè, Oyedépò àti bẹ́ẹ̀ bẹ́ẹ̀ lọ ti takò.
‘Àsìkò yìí gan-an nìjọba gbọ́dọ̀ ran àwọn iléèwé aládàáni lọ́wọ́’
Ẹgbẹ́ àwọn akẹ́kọ̀ọ́ mùsùlùmí tó wà nílẹ̀ wa, ìyẹn Muslim Students’ Society of Nigeria, MSSN, ẹ̀ka tìpínlẹ̀ Èkó ti rọ ìjọba àpapọ̀ àti tìpínlẹ̀ gbogbo láti dìde fún ìrànlọ́wọ́ àwọn ilemèwé aládàáni tó wà nílẹ̀ wa, nítorí bí àrùn Kòrónà ṣe ba ọrọ̀ ajé ọ̀pọ̀ wọn jẹ́ lásìkò ìgbélé àrùn náà.
Ààrẹ tuntun tí wọ́n ṣẹ̀ṣẹ̀ yan fún ẹgbẹ́, Ọ̀gbẹ́ni Miftahudeen Thanni ló bá àwọn oníròyìn sọ̀rọ̀ lọ́sàn òní, Túsdè ní Aláùsá, Ìkẹjà, l’Ékòó.
Thanni rọ ìjọba láti dìde ìrànwọ́ fún àwọn iléèwé àdáni ní gbogbo ìpele tí wọ́n le wà, ó ní èyí ló le mú kí nǹkan rọrùn fún wọn, bẹ́ẹ̀ ni yóò tún mú ìtura bá wọn kúrò nínú wàhálà tí àrùn Kòrónà mú bá ọ̀pọ̀ wọn àtàwọn olùkọ́ tó ń bá wọn ṣiṣẹ́ pẹ̀lú.
“Ohun tíjọba ti ṣe láwọn ẹ̀ka yòókù ni, ó sì di dandan kí wọ́n ṣe é lẹ́ka ètò ẹ̀kọ́ náà, pàápàá fún àwọn iléèwé àdáni.
Nǹkan tó mú wa sọ̀rọ̀ yìí ni pé, kò dájú pé àrùn náà yóò fi wá sílẹ̀ bọ̀rọ̀.
Ṣùgbọ́n a rọ àwọn oníléèwé yìí náà kí wọ́n ṣíjú àánú wo àwọn òbí tí wọ́n rán ọmọ wá síléèwé wọn.
” Thanni ló sọ̀rọ̀ bẹ́ẹ̀.
Bákan náà ni Amiru náà tún rọ ìjọba láti ran àwọn iléeṣẹ́ lọ́wọ́, nítorí àti dín bí àwọn èèyàn ṣe ń pàdánù iṣẹ́ wọn kù lásìkò yìí.
Túndé Kèlání kò fún mi lówó kankan lórí fíìmù T’Olúwa Nilẹ̀
Àgbà-òṣèré tíátà Yorùbá nnì, Àlàájì Abdulkareem Adépọ̀jù tí gbogbo ayé mọ̀ sí Bàba Wándé ti sọ pé òun kò rí owó kankan gbà lórí fíìmù Tolúwa Nilẹ̀ tí iléeṣẹ́ Òpómúléró tó jẹ́ ti Alàgbà Túndé Kèlání gbé jáde.
Bàba Wándé ní di bí a ṣe ń sọ̀rọ̀ yìí, Túndé Kèlání kò fún òun ní kọ́bọ̀ tó kéré jù lórí fíìmù náà.
Ó fi kún ọ̀rọ̀ ẹ̀ pé ohun tó ṣẹlẹ́ yìí kò sọ pé kóun bínú sí Túndé Kèlání, bẹ́ẹ̀ làwọn ko torí ẹ ja.
Ó lóun gbà pé bí Ọlọ́run ṣe kọ ọ́ pé yóò ṣe rí nìyẹn, bẹ́ẹ̀ lóun kò rí Kẹ̀lání bíi èèyàn burúkú.
Dókítà kìlọ̀ fáwọn obìnrin tó ń fá irun abẹ́ wọn
Dókítà oníṣègùn òyìnbó kan tó tún mọ̀ nípa ètò ìlera àwọn obìnrin tó ń ṣabiyamọ ti kìlọ̀ fún àwọn obìnrin tom fẹ́ràn àti máa fá irun abẹ́ wọn pé kí wọ́n dẹ́kun àti máa ṣe bẹ́ẹ̀.
Dókítà Jen Gunter, tó kòwé nípa nǹkan obìnrin kìlọ̀ pé fífá irun abẹ́ obìnrin léwu púpọ̀, nítorí ó le fa àwọn kòkòrò tó máa ń bá obìnrin wọ̀yá ìjà tó sì le sọ ara rẹ̀ di àrùn sí wọn lára.
Ó ní, bó tilẹ̀ jẹ́ pé kàyééfì ni ọ̀rọ̀ irun abẹ́ obìnrin jẹ́, síbẹ̀ ó dàbíi ìdábòòbò fún ojú ara obìnrin ni, pàápàá lọ́wọ́ àwọn kòkòrò tó le ba ojú ara jà.
Bákan náà ni dókìtà náà tún sọ pé àwọn obìnrin tó bá ń fá irun abẹ́ wọn kúrò ń ṣàkóbá fún ara wọn, pàápàá nípa ìbálòpọ̀, ó ní, irú wọn kìí gbádùn ìbálòpọ̀ bó ṣe yẹ, torí irun tí wọ́n fá kúrò.
Ìwádìí yìí jẹyọ nínú ìwádìí ìbéèrè tí wọ́n ṣe fún àwọn obìnrin nilẹ̀ San Fransciso lórílẹ̀-èdè Amẹ́ríkà.
Ọ̀pọ̀ wọn ló sọ pé àwọn máa ń fá irun abẹ́ àwọn, tí ìwọ̀nba díẹ̀ sì sọ pé àwọn kìí ṣe bẹ́ẹ̀.
Ṣùgbọ́n, Dókítà Gunter ní, fífá irun abẹ́ kò dáa rárá fóbìnrin, àkóbá ńlá ni kinní ọ̀hún máa ń dá sílẹ̀.
Obìnrin náà ní, ọ̀pọ̀ àwọn tí wọ́n ń wá fún ìtọ́jú lọ́dọ̀ òun, nínú àwọn obìnrin tí wọ́n ti fá irun abẹ́ wọn, ni wọ́n máa ń gbé egbò àti kòkòrò ńlá wá sí ọsibítù òun, fún ìtọ́jú.
Májẹ̀mú tí mo bá àwọn èèyàn Kòṣọ̀fẹ́ dá ni láti jẹ́ aṣojú rere nílé aṣòfin – Fẹ́mi Saheed
Ọnarébù Fẹ́mi Saheed lẹgbẹ́ òṣèlú APC fà kalẹ̀ láti díje dupò iléègbìmọ̀ aṣòfin Kòṣọ̀fẹ́ II, ọkùnrin náà ti bá Àṣejèrè sọ̀rọ̀ nípa bí ẹgbẹ́ ṣe fà á kalẹ̀, àti ohun tó ní lọ́kàn láti ṣé fún àwọn aráàlú nílé aṣòfin.
Ohun tí wọ́n bá SAM AKÍNRÓLÉ sọ rèé.
Láàrín ogunlọ́gọ̀ èèyàn, ẹ̀yin lẹgbẹ́ fà kalẹ̀, nínú àwọn bíi mọ́kàndínlógún tó fìfẹ́ẹ́ hàn, láti rọ́pò Ọnarébù Túndé Braimoh níléègbìmọ̀ aṣòfin Èkó, báwo ni nǹkan yìí ṣe rí lójú tiyín?
Àkọ́kọ́, ẹgbẹ́ wò ó daadaa, èmi kọ́ ló kàwé jù, èmi kọ́ ló dáa jù, ṣùgbọ́n mo bẹ̀rẹ̀ gẹ́gẹ́ bíi olórí ọ̀dọ́ ní wọ́ọ̀dù dé káńsù títí tí mo fi di igbákejì akọ̀wé nìpínlẹ̀, mi ò sì dójúti ẹgbẹ́ rí, mi ò dójúti ara mi náà.
Àwọn nǹkan wọ̀nyí lẹgbẹ́ rí, torí ẹgbẹ́ yìí; téèyàn bá fi taratara ṣiṣẹ́ fún un, ó lóhun tí wọ́n fi máa ń dá irú èèyàn bẹ́ẹ̀ lọ́lá, n ni wọ́n fi fàmí kalẹ̀.
Àwọn nǹkan tó ṣiṣẹ́ pọ̀ pẹ̀lú kádàrá mi nìyẹn tí wọ́n fi fàmí kalẹ̀ láti dupò náà níparí oṣù yìí.
Ẹ̀kọ́ wo lẹ fẹ́ káwọn èèyàn kọ́ lára àwọn ìrírí yín yìí, pàápàá àwọn ọ̀dọ́ tó ń ṣe òṣèlú?
Ó dùn téèyàn bá le ní ìmọ̀, ìbá à ṣe tiléèwé tàbi tí ẹ̀kọ́ṣẹ́, kó tún faramọ́ ẹgbẹ́ òṣèlú tó dáa, àwọn ẹ̀kọ́ téèyàn bá kọ́ níbẹ̀ ló máa mú kéèyàn ní ìrírí púpọ̀ tó le to ilé, ẹgbẹ́, àti àwùjọ.
Ọ̀pọ̀ èèyàn ló wà nínú ẹgbẹ́ òṣèlú, ẹnìkọ̀ọ̀kan wọn ló sì ní nǹkan tó mú wọn yàtọ̀, táa bá kó awọn ìrìrí àwọn èèyàn yìí papọ̀, ànfààní ǹlá ni.
Àwọn ìrírí yìí ló máa ń mú kí ìdàgbàsókè tètè bá ibi téèyàn bá ń ṣojú fún.
Kí làjọṣepọ̀ tó wà láàrín ẹ̀yin àti àwọn yòókù tí ẹ jọ dupò yìí?
Gbogbo wọn jẹ́ ọmọ ẹgbẹ́ gidi, bíi tèmi náà.
A ti jọ ń ṣiṣẹm pọ̀ tẹ́lẹ̀ kó tóó di pé a gbégbá ìbò, ṣùgbọ́n ẹnìkan náà ló máa já sí lọ́wọ́, ẹgbẹ́ sì mọ̀ bí wọ́n ṣe ń tò ó.
Mo dúpẹ́ lọ́wọ́ wọn, láti ibi owó, títí dé ká kó èèyàn sílẹ̀ lọọ máa polongo fún wa káàkiri àdúgbo.
Àjọṣepọ̀ tó dánmọ́rán wà, ó sì ṣe é fọkàn tán.
Kí wá lẹ ní lọ́kan láti ṣe fáwọn èèyàn agbègb̀e Kòṣọ̀fẹ́ II, tí ẹ bá dé iléègbìmọ̀ aṣòfin?
Gẹ́gẹ́ bí ọ̀dọ́ tó mọ̀ nípa ìṣirò owó dáadáa, mo rí i pé láti ró àwọn ọ̀dọ́ lágbára, ìpèníjà ńlá ni, a máa ṣòfin tó máa bójútó èyí.
A tún máa ṣiṣẹ́ lórí ètò ìlera wa, ìjọba gbìyànjú, ṣùgbọ́n a gbọ́dọ̀ ṣe sí i, bẹ́ẹ̀ la sì tún máa ṣiṣẹ́ lórí ètò àyíká, pàápàá omíyalé tó ń yọ wá lẹ́nu ládùúgbò yìí.
Kókó ibẹ̀ ni ètò ààbò, lóòótọ́ ó dára l’Èkòó ju tàwọn yòókù lọ, iṣẹ́ tí Ọnaréb̀u Bùràímọ̀ ń ṣe lọ́wọ́ nìyẹn, a máa tẹ̀ síwájú pẹ̀lú ẹ̀.
Lágbègbè yín ní ọjà Mile 12 wà, ǹjẹ́ o ní ètò tí ẹ ní lọ́kàn tí ẹ fẹ́ẹ́ ṣe tẹ́ẹ bá délé aṣòfin?
Ọjà tó súnmọ́ wa ni, ibẹ̀ làwọn ìyá wa ti n ́nájà, tí wọ́n ń ṣe kárà kátà tí wọ́n fi ń rán ọmọ wọn lọ siléèwé, ọjà tí mo gbọ́njú bá ni, àjọṣepọ̀ tó sì dán mọ́rán wà lààrín àwa àti àwọn ìyá tó ń darí ọjà náà, àtàwọn ẹ̀yà yóókù tó wà níbẹ̀ náà.
A máa jẹ́ kó di àwòṣífìlà, àpèwááwò nílùú Èkó.
Lákòtán, kí lẹ ní fún àwọn èèyàn yín?
Èmi ọmọ yín Fẹ́mi Saheed tó fẹ́ẹ́ ṣe aṣojú yín niléègbìmọ̀ aṣòfin Èkó, a máa sìn yín dáadáa, a fẹ́ kí ẹ jáde wáá dìbò fún wa.
Ìyá Rainbow ní, Lateef Adédiméjì onítíátà máa kedé ọjọ́ ìgbeyàwó rẹ̀ láìpẹ́
Gbajúmọ̀ òṣèré tíátà àgbà nnì, Ìyá Rainbow ti sọ ọ́ di mímọ̀ pé láìpẹ́ ni Lateef Adédiméjì máa kéde ìgbeyàwó rẹ̀ fún gbogbo àwọn olólùfẹ́ rẹ̀.
Màmá náà sọ̀rọ̀ yìí lórí ẹ̀rọ ayélujára rẹ̀ láìpẹ́.
Ó ní, kí àwọn olólùfẹ́ Lateef máa retí ìkéde láti owó onítíátà náà, nítorí ọjọ́ ìgbeyàwó rẹ̀ pẹ̀lú Mo Bímpé ti súnmọ́ etílé.
Gbajúmọ̀ oṣèré náà ni Mo Bímpé.
Gbèsè réé o!
Wọ́n ti gbẹ́sẹ̀ lé owó Bàbá Ìjẹ̀bú ní báǹkì
Ìròyìn tó ń jà ràìn ràìn lọ́wọ́ báyì́i ni pé iléèfowópamọ́ àgbá ilẹ̀ wa, èyí tí wọ́n ń pè ní CBN ti gbẹ́sẹ̀ lé gbogbo owó iléeṣẹ́ tẹ̀tẹ̀ Bàbá Ìjẹ̀bú, tí a mọ̀ sí Premier Lotto, pẹ̀lú àwọn iléeṣẹ́ mélòó kan.
Ohun táa gbọ́ ni pé àwọn iléeṣẹ́ ọ̀hún ń lo iléeṣẹ́ wọn láti gbé owó lọ sílẹ̀ òkèère lá ì gbàṣẹ lọ́wọ́ ìjọba.
Ohun tí òfín sọ ni pé ó níye téèyàn le gbé lọ sílùú òyìnbó, tàbí ilẹ̀ òkèèrè, tówó òhun bá ti jù bẹ́ẹ̀ lọ, èèyàn gbọ́dọ̀ gbàṣẹ lọ́wọ́ ìjọba nípasẹ̀ báńkì CBN.
Ṣùgbọ́n, ohun táa gbọ́ ni pé gbogbo àwọn iléeṣẹ́ yìí, tí Premier Lotto wà níbẹ̀, kò gbàṣẹ lọ́wọ́ ìjọba, nítorí náà ni wọ́n ṣe gbẹ́sẹ̀ lé owó náà.
Kò tí ì sẹ́ni tó mọ̀ bóyá owó tí wọ́n gbẹ́sẹ̀ lé yìí yóò mú ìdíwọ́ dánì, àbí bóyá àwọn tó fẹ́ẹ́ gba owó lọ́wọ́ Bàbá Ìjẹ̀bú máa láǹfààní àti gba owó wọn.
Mo ṣetán àti mú ìrọ̀rùn bá àwon oníṣòwò nílẹ̀ Ẹ̀gbá – Ìyálọ́jà Ẹ̀gbá Sinmisólá Àjàdí
Kìí ṣe ìròyìn tuntun mọ́ pé Aláyélúwà, Ọba Adédọ̀tun Àrẹ̀mú Gbádébọ̀, Òkúkénù IV ti fi Olóyè Kémi Olóyèdé jẹ oyè ìyálọ́jà gbogbo ilẹ̀ Ẹ̀gbá, obìnrin náà ti ń sọ ohun tó ní lọ́kàn, gẹ́gẹ́ bíi èròǹgbà rẹ̀ láti ṣe fáwọn ọlọ́jà àtàwọn oníṣòwò nílẹ̀ Ẹ̀gbá.
Nígbà tí Olóyè Abiléko Kẹ́mi Olóyèdé ń bá àwọn oníròyìn sọ̀rọ̀ lẹ́yìn tóyè náà, ó ní; inú òun dùn fún ayọ̀ àti ìdùnnú nígbà tí wọ́n fún òun ní ìwé oyè ná̀a láti ọ̀dọ̀ Aláké ilẹ̀ Ẹ̀gbá.
Ó dúpẹ́ lọ́wọ́ Ọba Gbádébọ̀, tíí ṣe Aláké fún bó ti rò ó lọ́kàn láti fi í jẹ oyè náà láàrín àwọn ẹlẹgbẹ́ rẹ̀.
Ṣùgbọ́n, ohun tó dájú ni pé ó pẹ́ tí obìnrin yìí náà ti wà lọ́jà, kódà àjọṣepọ̀ tó dánmọ́rán wà láàrín òun àtàwọn ìyálọ́ja àti bàbàlọ́jà ẹgbẹ́ rẹ̀ yóókù ní gbogbo ẹkùn ilẹ̀ Ẹ̀gbá.
Ìyálọ́jà náà ní, àdúrà òun ni pé aj̀ọṣepọ̀ tó wà láàrín òun àtàwọn ọlọ́jà kò ní mẹ́hẹ, àti pé ipò tí kabíyèsí Ọba Gbádébọ̀ gbé òun sí náà, òun kò ní jábọ́ níbẹ̀.
Ó ní, Aláké kìí ṣe àwọn ọba kan tí wọ́n ń fi towó ṣe kí wọ́n tóó fi èèyàn joyè, bí wọ́n ti ń ṣe láwọn ibì kan.
“Aláké kò wo towó, ṣùgbọ́n wọ́n wo ipa mi láàrín ọjà, àti ohun tí mo ti ṣe, bẹ́ẹ̀ ni wọ́n tún ṣàkíyèsí àjọṣepọ̀ èmi àtàwọn ọlọ́jà ẹgbẹ́ mi, ohun tí wọ́n wò papọ̀ nìyí tí wọ́n ṣe fi mí joyè Ìyálọ́ja Ẹ̀gbá.
Inú mi dùn pé wọ́n dá mi lọ́lá, òhun ló jẹ́ kí àwọn ọlọ́jà wa yòókù náà máa jó tí wọ́n sì ń yọ̀ ṣẹ̀ṣẹ̀.
“Ohun tó túnmọ̀ sí ni pem inú wọn dùn sí ohun tí Aláké ṣe fún wọn.
Èmi náà sì ń lo àsìkò yìí àsìkò yóò tu gbogbo ọlọ́jà lára, yóò tùbà, yóò tùṣẹ.
Àwọn nǹkan rere yóò máa wọnú ọjà wá lásìkò yìí.
Bẹ́ẹ̀ ni mo sì tún gbàdúrà pé ìjọba yóò túbò máa fojúure wo ọjà lásìkò tiwa yìí, fún ìdàgbàsókè àti ọ̀rọ̀ àwọn oníṣòwò kárà-kátà.
Nígbà tó ń sọ̀rọ̀ nípa àwọn àfojúsùn rẹ̀ gẹ́gẹ́ bíi adarí ọjà ilẹ̀ Ẹ̀gbá, Olóyè Olóyèdé ní bí ìrẹ́pọ̀ yóò ṣe pọ̀ lọ́jà ló jẹ òun lógún, tí àwọn oníṣòwò yóò sì máa rérè jẹ, láì sí ìdíwọ́ kankan.
Gbogbo ọjà ló sì gbọ́dọ̀ wà ní ìṣọ̀kan, gbogbo kùdìẹ̀-kudiẹ tó wà lọ́jà la sì máa yanjú.
Bákan ló tún rọ gbogbo ọlọ́jà láti fọwọ́sowọ́pọ̀ pẹ̀lú ìjọba tó wà lóde.
“Ẹ má jẹ̀ ká fi ìmọ́tótó ọjà ṣeré, gbogbo aẁọn agbèfọ́ba tí wọ́n ń rán wáá bá wa la gbọ́dọ̀ bu ọlá fún, ìjọba ló rán wọn níṣẹ́.
Bẹ́ẹ̀ la sì ń rọ ìjọba náà kí wọ́n bá wa bójútó àwọn kòṣemáánì tó ń jẹ àwọn ọlọ́jà níyà, bíi omi, iĺe igbọ̀nsẹ̀, àti bẹ́ẹ̀ bẹ́ẹ̀ lọ.”
Bẹ́ẹ́ ò bá gbàgbé, láìpẹ́ yìí ni wọ́n jáwé oyè lórí Olóyè Olúwakẹ́mi Olóyèdé gẹ́gẹ́ bíi Ìyálọ́jà ilẹ̀ Ẹ̀gbá.
Ojọ́ Sátidé tí í ṣe ọjọ́ kejì ọdún kérésì ni Aláké ilẹ̀ Ẹ̀gbá, Ọba Adédọ̀tun Àrẹ̀mú Gbádébọ̀, Òkúkẹ́nù IV, jáwé oyè lé obìnrin gbajúmọ̀ oníṣòwò náà lórí, láàfin rẹ̀ ní aago mọ́kànlá àárọ̀.
Olóyè Kẹ́mi Olóyèdé ni ìyálọ́jà ọjà Àdìrẹ tó wà ní Aṣérò nílùú Abẹ́òkúta, kó tóó di pé ó gba ipò tuntun yìí.
Olóyè Arábìnrin Olúwakẹ́mi Àbẹ̀kẹ́ Olóyèdé, tún ni Ọ̀tún Ìyálọ́jà ilẹ̀ Ẹ̀gbá, ó sì ti wà lórí ipò náà fún bíi ọdún mẹ́rìnlá, kó tóó di pé Ìyálọ́jà tẹ́lẹ̀, Olóyè Aiṣat Ẹ̀bùnolúwa, tó wà nípò náà tẹ́lẹ̀ jáde láyé.
Lára àwọn ọlọ́jà tí Aláké fẹ́ẹ́ fi joyè lọ́la náà tún ni Olóyè Janet Gbádébọ̀ àti Olóyè Bámidélé Adébọ̀wálé, tí kábíyèsí fẹ́ẹ́ fi joyè pẹ̀lú Ìyálọ́jà Kẹ́mi Olóyèdé.
Àwọn ni wọ́n á máa ṣàkóso gbogbo ọjà tó wà níjọba ìbílẹ̀ mẹ́fà tó so ilẹ̀ Ẹ̀gbá rò.
Kàyééfì!
Ọlọ́pàá gómìnà dákú lójijì
Ọpẹ́lọpẹ́ àwọn ọ̀tẹlẹ̀múyẹ́ tó wà pẹ̀lú Gómìnà Godwin Òbásekì tí ìpínlẹ̀ Edó ohun tí a ń sọ yìí kọ́ là bá máa sọ nípa ọlọ́pàá rẹ̀, ṣe lọkùnrin náà ṣubú lójijì, tó sì dákú, àwọn ọ̀tẹlẹ̀múyẹ́ ọ̀hún ló gbà á sílẹ̀.
Òní ni wọ́n ń ṣèbúra fún Gómìnà Òbásekì àti igbákeji rẹ̀, Philip Shuaibu, fún sáà ẹlẹ́ẹ̀kejì ij̀ọba wọn, nílùú Benin ni ayẹyẹ ọ̀hún ti wáyé.
Bí ètò ọ̀hún ti ń lọ lọ́wọ́ tí gómìnà ń ka ọ̀rọ̀ ìṣáájú sí àwọn èèyàn tó wà níbi ayẹyẹ náà létí, ẹ̀yin rẹ̀ ni ọlọ́pàá náà dúró sí, ṣàdéédé ló sì bẹ̀rẹ̀ sí í múdì lọ sílẹ̀ẹ́lẹ̀, kó tóó dé ilẹ̀, kíá làwọn ọ̀tẹlẹ̀múýẹ ọ̀hún ti gbá a mú, tí wọ́n sì gbé e lọ sí orí ìjókòó.
Bó tiẹ̀ jẹ́ pé títí di bí a ti ń ka ìròyìn yií lọ́wọ́, kò tíì sẹ́ǹi kan tó sọ ohun kan nípa ìṣẹ̀lẹ̀ náà, ṣùgbọ́n ohun táa ń hú gbọ́ ni pé àlàáfíà lọmọkùnrin náà wà.
Ohun ojú wa rí lákòókò kónílé-ó-gbélé Kòrónà kìí ṣe kékeré – Hammed Abọ́dúnrìn
Àlàájì Hammed Abọ́dúnrìn ni ọ̀gá àgbà fájọ aláàbò síífú dìfẹǹsì, nípínlẹ̀ Ògùn, ó sì jẹ́ ọ̀kan lára àwọn tí wọ́n ṣàmójútó ètò ààbò fún ti àrùn kòrónàfairọ̀ọ̀sì to tí tàn kálẹ̀ káàkiri orílè-èdè yìí, ṣùgbón tí wọ́n ń gbógun tì í nípínlẹ̀ Ògùn.
Ọkùnrin náà bá oníròyìn wa, OYÈṢÌKẸ́MI ABIGAEL, sọ̀rọ̀ lórí àwọn ìrírí ẹ̀, gẹ́gẹ́ bí aláàbò ìlú, lákòókò kónílé-ó-gbélé títí di àkókò yìí àti ibi tí wọ́n bá iṣẹ́ dé lórí àbò ìlú.
Àwọn ìrírí mi gẹ́gẹ́ bí ọ̀gá àgbà fájọ aláàbò síífú Nípa àwọn ìrírí mi lákòókò tí kónílé-ó-gbélé ti bẹ̀rẹ̀, nínú oṣù kẹrin, ọdún yìí, nípínlẹ̀ Ògùn, ẹ jẹ́ kí n kọ́kọ́ bẹ̀rẹ̀ lórí kónílé-ó-gbélé, ìgbà tí òfin yẹn kọ́kọ́ bẹ̀rẹ̀, àwọn èèyàn ìpínlẹ̀ Ògùn, fọwọ́sowọ́pọ̀ pẹ̀lú àwọn aláàbò ìlú.
Àwọn náà mọ rírì wàhálà tó ń bẹ nínú ìsúnmọ́-ra-ẹni.
Ṣùgbọ́n ìrírí mi náà tún ni pé àwọn kọ̀lọ̀rànsí kan tún wa, tí wọ́n fi agídí jáde bẹ́ẹ̀ ni wọ́n tún dá oríṣiríṣi ọgbọ́n àlùkọ̀rọ́mí pẹ̀lú.
Ìjọba ti ṣòfin pé ẹni tó bá gbé ouńjẹ tàbi nǹkan ẹran ọ̀ṣìn, wọn kò gbọdọ̀ mú wọn.
A wá ríi pé àwọn èèyàn wá dọ́gbọ́n láti lo àǹfààní nǹkan wọ̀nyíí láti máa fi dọgbọ́n jáde.
Lọ́rọ̀ kan àwọn Nàìjíríà ṣetán láti fọwọ́sowọ́pọ̀ láti gbógun ti kòrónà fairọ̀ọ̀sì tó tàn kálẹ̀ yìí.
Nǹkan tó ṣẹlẹ̀ yìí tún fi yé wa pé ìjọba tún ti jẹ́ ká mọ̀ bí a ṣe lágbára tó,nípa ouńjẹ bóyá a lè bọ́ àwọn èèyaǹ wa tó wà lórílèèdè yìí àbí a kò lè bọ́ wọn.
Àwọn èèyàn kò tíì jẹ́ onísùúrù láti má ṣe nǹkan bó ṣe yẹ kí wọ́n máa ṣé, ìjọba ìpínlẹ̀ yìí fáwọn èèyàn wa lánfàní ọjọ́ kọ̀ọ̀kan láti máa jáde ra ouńjẹ fún bí wákàtí mẹ́jọ, ṣùgbọ́n àìní sùúrù sì ń jẹ́ káwọn èèyàn jọ máa péjọ pọ̀.
Nílé ìfowópamọ́, a ní àwọn wàhálà láti jẹ́ káwọn èèyàn máa tò lọ́wọ̀ọ̀wọ́, kí wọ́n sì jìnnà sí ara wọn, eléyìí fi hàn wá pé a ti kọ́ ẹ̀kọ́, bí wọ́n ṣe bọ̀wọ̀ fún òfin àwọn nǹkan tó bá lè jẹ́ àkóbá.
Ìrírí mi tún ni pé àwọn amòòkùnsìkà fẹ́ẹ́ lo àkókò kónílé-ó-gbélé yẹn láti fi ja àwọn àdúgbò ní olè, eléyìí tún fi hàn wá pé ìwà ojú lalákàn fi ń sọ́rí wa kò tíì múná dóko tó.
Ẹ ó ri pé nígbà táwọn èèyan náà bẹ̀ŕẹ ojú lalákàn fi sọ́rí yìí, ó jẹ́ kí àwọn ìwà náà dínkù.
Àwọn táa jẹ́ aláàbò gan-an ìgbáradì púpọ̀ kò tètè sí, nítorí aṣọ ẹgbẹ́jọdá tí wọ́n gbé sọ́rùn yẹn àti ìbọn tí wọ́n ń gbe dání kò ran àìsàn yìí.
Ó yẹ kí ìmúrasílẹ̀ tó péye wà fún wọn, ̀káwọn náa máa wá nńkan tí wọn yóò fi dábòbò ara wọn.
Eléyìí ló mú káwa lọ ṣe dòmú, àwa sì ni ẹni àkọ́kọ́ tí yóò kọ́kọ́ se fúnra wa.
Tí a sì tún lọ ṣe ìfọwọ́ fáwọn èèyàn wa tó ń ṣiṣẹ́, kí àbò tó péye le wà fún wọn lẹ́nu iṣẹ́ wọn.
Mo tún wòye pé àwa aráàlú àti agbófinró, àgbọ́yé kò tíì wà dáadáa, nígbà táwọn agbófinró bá sọ pé káwọn aráàlú má ṣe nǹkan, ṣùgbọ́n tí wọn kò níí gbọ́ láìmọ̀ pé wọ́n ń gba òròmọdìẹ wọn lọ́wọ́ ikú.
Kò tí yé àwọn èeỳàn dáadaá pé ti aráàlú ni agbófinró ń ṣe, bó tilẹ̀ jẹ́ pé àwọn náà ní láti gbé gbohùngbohùn lọ sí ọjà, a gbé omi tí wọ́n fi ń fọwọ́ lọ sí àárín ọjà, a kọ́ wọn bí won yóò ṣe máa fọwọ́ wọn, pẹ̀lú gbogbo eléyìí nǹkan tó bá tún fẹ́ẹ́ kùn díẹ̀ káàtó lọ́jọ́ iwájú, ó dàbí a ti kọ́ ẹ̀kọ́ tó máa ṣe wá lóore àti àǹfààní fún wa.
Ìgbàgbọ́ àwọn aráàlú lórí àbájáde àwọn tó ní àrùn kòrónà kò jinlẹ̀ tóYorùbá máa ń sọ pé ẹnì kan ló mọ ò,àwọn tó ti lùgbàdì ẹ̀, torí kò yọ, àwọn téèyàn wọ́n kú, wọ́n á mọ̀ pé kì í ṣe irọ́.
Ní orílèèdè táa wà yìí nítorí a kò finú tán ara wa, gbogbo nǹkan tíjọba bá ti sọ ló fẹ́ẹ̀ ń dàbí a kì í gbàgbọ́.
Bí a bá fẹ́ẹ́ ṣe nǹkan tíjọba bá ti sọ pé kò sówó, èrò wa ni pé gbogbo owó ọwọ́ ìjọba ló wà, kò yẹ kí wọ́n wá owó tì, nítorí àìfinú tán ara wa tán, àtàwọn nǹkan tó sì mẹ́hẹ díẹ̀, kò jẹ́ ká gbára wá gbọ̀.
Ọ̀pọ̀lọpọ̀ ló ti yá lákòókò yìí kódà nígbà tí wọ́n ní kí wọ́n máa jáde báyìí, ọ̀pọ̀ ló sì sọ pé ẹ kàn fàyè sílẹ̀ ni, mi ò jáde.
Nítorí ó ti jọ hàn sí wa gbangba báyìí pé àrùn kòrónà yẹn wà.
Ní ìbẹ̀rẹ̀ àìsí nǹkan táa fi ń ṣe àyẹ̀wò, òhun ló jẹ́ ká rò pé kò sí, ṣùgbọ́n bí a ṣe ri pé àwọn nǹkan àyẹ̀wò yẹn ń pọ̀ si bẹ́ẹ̀ làwọn èèyàn náà ń pọ̀ si.
Wọ́n tiẹ̀ fi sàwàdà nígbà kan pé wọ́n bèèrè lọ́wọ́ orílèèdè kan pé ṣé àwọn èèyàn ẹ̀ ní, ó ní rárá, nígbà tí wọ́n wá bèèrè pé kí ló fàá, ó lóun kò yẹ ẹnìkankan wò ni.
Níbi tó dé báyìí, táwọn kan bá sì ń sọ pé àfikún ni tàbí irọ́ ni, onítọ̀hún kò ṣe ara ẹ̀ lánfààní bẹ́ẹ̀ ni kò ṣe aráalé ẹ̀ lánfààní kankan.
Lórí ìséde alaalẹ́ tó ṣì ń lọ lọ́wọ́ Àwọn tó ti fara káṣá òfin nípa ìṣéde alaalẹ́ níìpìnlẹ̀ Ògùn, bí a bá ní ká kà wọ́n, wọn yóò ti lé ní ọgọ́rùn-ún.
Ẹlòmín-ìn wà kì í ṣe pé bóyá wọ́n ṣe é pẹ̀lú ìfẹ́ inú, bóyá ẹni tó ń bọ̀ láti òkè ọya tílẹ̀ bá sú mọ́ apá ibi tá wà wà yìí, ìyànjú la má ń gba irú àwọn yẹn pé kí wọ́n jẹ́ kílẹ̀ ó mọ́, kí wọ́n tó máa lọ síbi tí wọ́n ń lọ.
Ṣùgbọ́n ẹni tó jẹ́ pé ó mọ́ ọ ń mọ̀ fòkùnkùn bojú ni, nítorí wọ́n ti ní kí wọn máa jáde lọ́sàn, irú wọn nìjọba ṣètò ìdájọ́ pàjáwìrì, tó fi ń fi òfin gbé wọn.
Ohun tí wọn ṣe ni pé ẹni tọ́wọ́ bá tẹ̀, wọ́n á ní kó sanwó ìtanràn, tàbí kó ṣiṣẹ́ sin ìlú fún bí wákàtí kan sí méjì.
Èmi nìkan kọ́ ni mo ń jáde, èmi pẹ̀lú àwọn ọ̀gá tí wọn wà fún ètò àbò níìpínlẹ̀ Ògùn, la jọ máa ń jáde láàrin òru.
Inú wa dun pé a báwọn òṣìṣẹ́ iléeṣẹ́ wa bí ọlọ́pàá, ológun, àtàwọn aláàbò yóókù lẹ́nu iṣẹ́.
Mo lè sọ pẹ̀lú ìdùnnú pé àwọn èèyàn mú òfin yẹn lò, ṣùgbọ́n ṣé ẹ mọ̀, kò sí káwọn kọ̀lọ̀rànsí má wà.
Ìdí táwọn síífù náà ṣe ń fún àwọn tó kù díẹ̀ káàtó láwùjọ lóuńjẹ Ohun tó sún wa débẹ̀ ni pé nígbà tí gbogbo àwọn tó ń pín ouńjẹ pín ouńjẹ, ìjọba pín ouńjẹ, àwọn ẹlẹ́yinjú ànú náà ń ṣe, gbogbo ìgbà tí wọ́n bá sì ti ń pín ouńjẹ yìí, wọ́n máa ń pè wá pé kí a wá báwọn ṣàmójútó àwọn táwọn fẹ́ẹ́ fún.
Àwá wòye pé gbogbo ìgbà táa bá fẹ́ẹ́ pín ouńjẹ ni ìdààmú máa ń wà, tí àwọn tó ní eegun yóò fẹ́ẹ́ jẹ gàba táwọn tó kù díẹ̀ káàtó fún, kò ní rí.
Nítorí ọjọ́ orí ti jẹ́ kí agbára wọn dínkù.
Èyí la fi wòye nígbà táa padà dé iléeṣẹ́ wa, táa gba àwọn ìròyìn tó lọ káàkiri, àwọn tó dàgbà yẹn, tó bá ti di pé kí wọ́n tó gba ouńjẹ, òmín ìn kò le jáde nínú wọn.
Ẹlẹ́ẹ̀kejì, àwọn tó jáde gan-an kò ní agbára bí àwọn ọ̀dọ́, làwa náà ṣe wá ròó pé ẹni tó bá ti ń ṣiṣẹ́ ní síífù, tó ń gba owó oṣù, ó yẹ kóun náà le bọ́ èèyàn kan láwùjọ.
Òhun la pe ètò náà ní kéèyàn kan kó bọ́ ẹnìkan.
Àwọn tó bá mi ṣiṣẹ́ tí wọ́n jẹ́ òṣìṣẹ́ wa ni wọ́n fìfẹ́ hàn pé àwọn náà fẹ́ẹ́ bọ́ ẹnìkan.
Elòmíì in lóun yóò bọ́ èèyàn méjì sí mẹ́ta, àwọn ló kó ara wọn jọ, tí wọ́n dáwó, ẹlòmíì in gbé ouńjẹ wá, ẹlòmíì in mówó wá pé ká lọ fáwọn tó kù díẹ̀ káàtó nígboro.
Nítorí àwá ti mọ̀ bó ṣe rí, la ṣe ṣowópọ̀ pẹ̀lú àwọn ọba, àwọn adarí, láti mọ ibi táwọn arúgbó wà, wọ́n á júwe fún wa,àwá lọ báwọn nílé láti gbe fún wọn.
Ọgbọ́n táa rí kọ́ ni pé kò ní jẹ́ àkókó àrùn kòrónà nìkan, a ti gbà á gẹ́gẹ́ bí àṣà láti máa ṣé lóóórèkóòrè.
Kò sí àkọsílẹ̀ òṣìṣẹ́ síífù tó lùgbàdì àrùn yìí nípínlẹ̀ Ògùn Níìpínlẹ̀ Ògùn, a kò ti rí ẹnikẹ́ni nínú àwọn òṣìṣẹ́ síífù tó lùgbàdì kòrónà fairọ̀ọ̀sì.
Ní ìpínlẹ̀ Kàdúná la gbọ́ pé òṣìṣẹ́ wa tó lọ mú ẹni tó kó àrùn náà tó fẹ́ẹ́ sá lọ, ṣùgbọ́n wọ́n ní kó lọ ṣe ìgbélé ọjọ́ méjìlá, kò sì sí nǹkan tó ṣe é.
À ń gbàdúrà bẹ́ẹ̀ la ń sọ́ra kí irú nǹkan bẹ́ẹ̀ má ṣẹlẹ̀ sí wa.
Nítorí ẹni tí kò bá ṣe àìsàn ló le mójútó àrùn ọ̀hún.
Bí a ṣe fúnra wa nísinmí lákòókò náà Ẹ̀kọ́ tí wọ́n kọ́ wa lẹ́nu iṣẹ́ yìí tí jẹ́ ká mọ̀ pé ọjọ́ gbọọrọ má wà tí ẹ kò ní ráyè sinmi púpọ̀, ó ti ń mọ́ ara.
Ṣùgbọ́n àyé ti ń wà báyìí, táa sì ń fún àwọn òṣìṣẹ́ wa náà láyè láti sinmi pẹ̀lú.
Ọgbọ́n táa tún dá ni pé a ń pín ọjọ́ yẹn síra wọn, ẹni tó bá ṣiṣẹ́ láàrọ̀ yìí kò ni ́ṣiṣẹ́ lálẹ́.
Bó tilẹ̀ jẹ́ pé àwọn kan wà tí wọn kò ní kúrò níbi tí wọ́n wà, ohun táa má ń ṣe fún wọn nígbà naà ni pé bí wọ́n bá lo ọ̀sẹ̀ méjì, wọn yóò lọ ilé lọ sinmi, àwọn míí ìn yóò wá síbẹ̀.
Ìgbàgbọ̀ wà pé kòrónàfaorọ̀ọ̀sì yóò lọ láìpẹ́ Gẹ́gẹ́ bí àwọn àìsàn yòókù tí wọ́n ti wà, kò sí èyí tó máa ń tán nílẹ̀ pátá nínú wọn.
Ṣùgbọ́n tí wọ́n bá ti lè rí nǹkan tí yóò máa dènà ẹ̀, bóyá bí abẹ́rẹ́, látijọ́ tí wọ́n ti ń tọ́jú àwọn èèyàn fùn ikọ́ fee, ó sì mú wọn náà ní àmọ́ ògùn ẹ̀ wà.
Ààrùn kògbóògùn ìyẹn Aids wá, Ẹ̀bólà náà wá, kò kàn ní pọ̀ mọ́ ni nígbà tí wọ́n bá ti rí ògun ẹ̀.
Ohun tíjọba ń jà fún ni pé kí àrùn náà máa mú ọ̀pọ̀ èèyàn lẹ́ẹ̀kan náà.
Ọ̀gá kọ́sítọ́ọ̀mù tó kówó ìlú jẹ ti kú o!
Ọ̀gá kọ́sítọ́ọ̀mù tẹ́lẹ̀ nílẹ̀ wa, Àlàájì Abdullahi Dikko Inde, ti kú o.
Ẹni ọgọ́ta ọdún ni kó tóó jáde láyé.
Ìlú Àbújá ló kú sí lẹ́yìn àìsàn ráńpẹ́.
Ọdún 2009 sí ọdún 2015 ló fi ṣe adarí kọ́sítọ́ọ̀mù.
Ṣùgbọ́n kó tóó kú, àjọ EFCC àti ICPC fẹ̀sùn kàn án pé ó kówó burúkú jẹ, kó tóó di pé ó jáde láyé.
Owó dé!
Fúnkẹ́ Akíndélé pa ẹ̀ẹ́dẹ́gbẹ̀ta mílíọ̀nù náírà lórí fíìmù ọmọ ghetto
Owó burúkú ti wà lọ́wọ́ Fúnkẹ́ Akíndélé táwọn èèyàn mọ̀ sí Jẹ́nífà báyìí, ọjà gbajúmọ̀ òṣèré náà ti ń wàràwàrà lórí àtẹ.
Ìròyìn táa ń gbọm lọ́wọ́ tún fi hàn pé fíìmù rẹ̀ tuntun tó ṣẹ̀ṣẹ̀ gbé jáde, ìyẹn Ọmọ Ghetto (The Saga), ti pa owó tíye rẹ̀ lé ní ẹ̀ẹ́dẹ́gbẹ̀ta mílíọ́nù náírà.
Ohun tí èyí túmọ̀ sí ni pé fíìmù Fúnkẹ́ ló sì tà jùlọ nínú gbogbo àwọn fíìmù tí wọ́n ti ń tà nílẹ̀ wa Nàìjíríà.
Fíìmù wedding party ló ṣepò kejì nínú àwọn fíìmù tí ọjà wọn ń tà wàràwàrà náà.
Fúnkẹ́ ti f̀it̀an balẹ̀ báyìí, fíìmù rẹ̀ ló ń tà jù lọ́wọ́.
Nítorí Kòrónà, a ò tí ì le ṣílẹ̀kùn ṣọ́ọ̀ṣì àti mọ́ṣálááṣí báyìí – Sanwó-Olú
Nítorí bí iye àwọn tó lùgbàdì àrun Kòrónà ṣe ń pọ̀ sí i nípínlẹ̀ Èkó lójoojúmọ́, Gómìnà Babájídé Sanwó-Olú ti sọ pé ṣọ́ọ̀ṣì àti mọ́ṣálááṣí kò t́i ì le ṣílẹ̀kùn wọn lásìkò yìí, títí dìgbà tí àrùn náà yóò fi lọọlẹ̀.
Sanwó-Olú sọ̀rọ̀ yìí lásìkò tó ń bá àwọn oníròyìn sọ̀rọ̀ ní Màrínà, l’Ékòó lórí ìgbésẹ̀ tí ìjọba ń gbé lọ́wọ́ lórí àrùn Kòrónà.
Ìdá mẹ́rìnlélógójì nínú ìdá ọgọ́rùn àwọn tó lùgbàdí àrùn náà lórílẹ̀-èdè yìí ló jẹ́ ìpínlẹ̀ Èkó ni wọ́n wà, èyí sì fihàn pé ewú ṣì ń bẹ lóko lóńgẹ́.
Gómìnà nim pẹ̀lú ohun tó ń ṣẹlẹ̀ yìí, kò tí ì sí àǹfààní fún àwọn mọ́ṣálááṣí àti ṣọ́ọ̀ṣì láti ṣílẹ̀kùn àti jọ́sìn lọ́wọ́ yìí, títí kinní náà yóò fi lọọlẹ̀.
Bákan náà ló tún mẹ́nubà á pé ọ̀rọ̀ náà kan àwọn ilé ìgbafẹ́ ńlá àti gbọ̀ngàn ayẹyẹ káàkiri tó wà nípínlẹ̀ Èkó.
Bẹ́ẹ́ ò bá gbàgbé, ọjọ́ Jimoh tó ń bọ̀ yìí làwọn mùsùlùmí ń gbáradì àti padà sí mọ́ṣálááṣí láti lọọ kírun jímọ̀, tí àwọn krìstẹ́nì náà ń gbáradì àti bẹ̀rẹ̀ ìjọ́sìn wọn lọ́jọ́ Sánńdè.
Àjàyí tó ń jalè nínú súnkẹrẹ-fàkẹrẹ wọ gàù, ìjọba tún kìlọ̀ fáwọn ọlọ́kadà l’Ékòó
Ọwọ́ iléeṣẹ́ ọlọ́pàá ìpínlẹ̀ Èkó ti tẹ àwọn tó ń digunjalè nínú súnkẹrẹ-fàkẹrẹ l’Ékòó, bẹ́ẹ̀ sì lọwọ́ ti tẹ àwọn ọlọ́kadà méje kan tí wọ́n kọlu àwọn agbófinró lánàà, nígbà tí ìjọba ìpìnlẹ̀ Èkó sì tún kìlọ̀ fún àwọn ọlọ́kadà tó ń gba ibi tí kò tọ̀nà láti jáwọ́ kí wọ́n má baà rí ojú pípọ́n ìjọba.
Kọmíṣánnà ọlọ́pàá ìpínlẹ̀ Èkó, Alàgbà Hakeem Odùmósù ló sọ̀rọ̀ yìí lọ́jọ́ Tọsde ní Ìkẹjà nígbà tó ń bá àwọn oníròyìn sọ̀rọ̀ pé; ọwọ́ àwọn ti tẹ àwọn afurasí méjé, wọ́n sì máa fojú ba ilé ẹjọ́ lọ́la ọjọ́ Fráìde.
Odùmósù ní, lánàá làwọn èèyàn náà lọọ kọlu àwọn agbófinró nígbà tí wọ́n ń lé wọn kúrò lójú ọ̀nà BRT tí wọ́n ń gbà kọjá.
Ó ní, èyí máa jẹ́ àpẹẹrẹ fáwọn èèyàn tí wọ́n fẹ́ẹ́ máa hu irú ìwà bẹ́ẹ̀ nípínlẹ̀ Èkó.
Nípa ti adigunjalè tọ́wọ́ tẹ̀ náà, Odùmósù ní, ọjọ́ Tùsdè lọwọ́ tẹ àwọn ọmọkùnrin náà lójúnà Badagry nígbà tí àwọn agbófinró kọjú ìjà sí wọn.
Bó tiẹ̀ jẹ́ pé ọ̀kan nínú àwọn adigunjalè náà fara gbọta, tó sì gbabẹ̀ kú, wọ́n yìnbọn lu ọ̀kan nínú àwọn ọlọ́pàá tó kọlù wọ́n.
Ọ̀pọ̀ àwọn ohun ìjà olóró ni wọ́n gbà lọ́wọ́ àwọn adigunjalè náà.
Bákan náà lọ̀rọ̀ rí lágbègbè Victoria Island, níbi tí ọwọ́ àwọn agbófinró ti tẹ Àjàyí Lateef, ẹni ọduń mọkàndínlógún àtàwọn ẹlẹgbẹ́ rẹ̀ tí wọ́n ń digunjalè pẹ̀lú ìbọn ìṣeré.
Oníkẹ̀kẹ́ kan la gbọ́ pé wọ́n digunjà, kí ọwọ́ tóó tẹ̀ wọ́n.
Agbẹnusọ ọlọ́pàá nípínlẹ̀ Èkó, Alàgbà Múyíwá Adéjọbí ti fìdí àwọn ìṣẹ̀lẹ̀ yií múlẹ̀ fún akọ̀ròyìn wa.
Ìjọba kìlọ̀ fáwọn ọlọ́kadà…Bákan náà ni ìjọba ìpinlẹ Èko ti kìlọ̀ fáwọn ọlọ́kadà, oníkẹ̀kẹ́ àtàwọn onímọ́tò pé bẹ̀rẹ̀ láti ọjọ́ Ajé, Mọ́ńdè àwọn agbófinrom máa bẹ̀rẹ̀ sí í gbógun ti àwọn tó bá gba ibi tó bá lòdì sófin.
Kọmíṣánnà fún ètò ìgbòkègbodò ọkọ̀, Ọ̀mọ̀wé Frederic Ọládèìndé ló ṣe báyìí sọ̀rọ̀ nígbà tó ń bá àwọn akọ̀ròyìn sọ̀rọ̀ ní Aláúsá Ìkẹjà l’Ékòó.
Ọládẹ̀ìndé ní, àwọn ojúnà pẹ̀lú àwọn bírííjì tí òfin ìjọba ọdún 2018 ti fòfin de àwọn ọlọ́kadà àtàwọn oníkẹ̀kẹ́, ṣùgbọ́n ọ̀pọ̀ wọn ni kò bọ̀wọ̀ fófin náà.
Ó ní, ìjọba kò ní fojúure wo ẹnikẹ́ni tó bá tàpá sófin yìí, bẹ̀rẹ̀ láti ọ̀sẹ̀ tó ń bọ̀.
Níbi ìpàdé náà tí àwọn aṣáájú ọlọ́kadá, oniḿọ́tò àti oníkẹ̀kẹ́ péjú pésẹ̀ sí, àwọn aṣáájú náà ṣèlérí láti fọwọ́sowọ́pọ̀ pẹ̀lú ìjọba, pàápàá láti rí i pé àlàáfíà padà sójú pópó nípínlẹ̀ Èkó.
Ní báyìí, ìjọba ti pàṣẹ fún gbogbo àwọn agbófinró kí wọ́n bẹ̀rẹ̀ sí í fọwọ́ òfin mú àwọn tí wọ́n bá kọ̀ láti gbá ojúnà tó yẹ kí wọ́n gbà, pàápàá àwọn ọlọ́kadà nípínlẹ̀ Èkó.
Igbákejì alága ẹgbẹ́ National Union of Road Transport Workers (NURTW), Àláájì Sulyman Ọjọ́ra, nígbà tó ń sọ̀rọ̀ sọ pé ẹgbẹ́ òun ṣetán láti sowọ́pọ̀ pẹ̀lú ìjọba, ṣùgbọ́n ó rọ ìjọba láti fi àwọn ọmọ ẹgbẹ́ náà sínú ìgbìmọ̀ tí wọ́n fẹ́ẹ́ yàn láti máa fìyà jẹ àwọn tó bá kọ̀ láti tẹ̀lé òfin ìjọba.
Láti ọwọ́ Sam.Akínrólé.
Ìpínlẹ̀ Ògùn ni mo ń gbèjà lọ báyìí – Sunday Ìgbòho
Aj̀ijàgbara ilẹ̀ Yorùbá tíràwọ rẹ̀ ń tàn lọ́wọ́ yìí, Sunday Ìgbòho, táwọn èèyàn tún mọ̀ sí Ìgbòho Òòṣà ti sọ fáwọn oníròyìn pé, ìpínlẹ̀ Ògùn ló kù tóun ń gbèjà lọ báyìí, lẹ́yìn tóun ti parí ti Ìbàràpá àti Òkè Ògùn.
Ìgbòho sọ̀rọ̀ yìí lásìkò tó ń bá àwọn oníròyìn sọ̀rọ̀ lọ́jọ́ Tọsde, ó ní, gbogbo ìsọkúsọ táwọn olóṣèlú ń sọ nípa òun, kò sí èyí tó kan òun níbẹ̀, ó ní kí wọ́n máa wí bẹ́ẹ̀ kiri, nítorí nǹkan rere lòuń rò nípa ìjà náà tóun ń jà, àti pé fún òmìnira ilẹ̀ Yorùbá ni.
Bákan náà ni gbajúmọ̀ oníṣòwò náà tún sọ pé òun ti ṣetán láti gbé ìjà lọ sípínlẹ̀ Ògùn, torí òun gbọ́ pé àwọn fúlàní darandaran tí wọ́n ń jí èèyàn gbé ṣì wà nípínlẹ̀ náà tí wọ́n ń ṣọṣẹ́.
Bẹ́ẹ́ ò bá gbàgbé, láìpẹ́ yìí la gbọ́ pé àwọn fúlàní darandaran yawọ agbègbè kan nílẹ̀ Yewa tí wọ́n sì lu àwọn èèyàn ìlú náà, àti ọba wọn nítorí àwọn fúlàní́.
ÀWÒRÁN: Iléèjọsìn olówó-iyebíye tí Túndé Bákàrè ṣẹ̀ṣẹ̀ kọ́ parí
Olórí ìjọ Latter Rain Assembly, Pasitọ Túndé Bákàrè ti parí ṣọ́ọ̀ṣì rẹ̀ tuntun tó ṣẹ̀ṣẹ̀ kọ́ sí ojú ọ̀nà Kudirat Abíọ́lá ní Ọ̀rẹ̀gún, l’Ékòó, parí.
Ìjọ náà tó ṣẹ̀ṣẹ̀ yí orúkẹ rẹ̀ padà sí The Citadel Global Community Church- CGCC ló bẹ̀rẹ̀ kíkọ́ rẹ̀ lọ́dún 2017.
Ohun tí Àṣejèrè gbọ́ ni pé kó tóó di òpin ọdún yìí, iṣẹ́ iléèjọsìn náà máa parí.
Oríṣìí àwọn nǹkan mèremère ló wà nínú ọgbà ṣọ́ọ̀ṣì tuntun náà yàtọ̀ sí gbọ̀ngàn ìjọ́sìn tó le gba àwọn èèyàn tó lé ní ẹgbẹ̀rún márùn-ún.
Bẹ́ẹ̀ làǹfààní tún wà fún gbọ̀ngàn ayẹyẹ, àti bẹ́ẹ̀ bẹ́ẹ̀ lọ.
Ohun táa gbọ́ ni pé ẹgbẹ̀́ẹgbẹ̀rún niye tí wọ́n ná lórí iléèjọsìn náà, tí yóò parí láìpẹ́ láìjìnnà, nítorí àwọn ohun ìgbàlódé ni wọ́n lò níbẹ̀.
Gbọ̀ngàn ńlá kan ni Túndé Bákàrè ń lò fún ṣọ́ọ̀ṣì rẹ̀ tẹ́lẹ̀ ní Ọgbà.
Díẹ̀ lára àwọn àwòrán iléèjọsìn ọ̀hún rèé.
Èmi náà lùgbàdì àrùn Kòrónà, ṣùgbọ́n … – Olúrẹ̀mí Tinubu
Sẹnetọ Olúrẹ̀mí Tinubu, aya gómìnà-àná nípínlẹ̀ Èkó t́o t́un jẹ́ olórí ẹgbẹ́ òṣèlú APC nílẹ̀ wa, Aṣíwájú Bọ́lá Ahmed Tinubu, ti sọ ọ́ di mímọ̀ pé òun náà lùgbàdì àrùn Kòrónà, bẹ́ẹ̀ lòun náà sì lọ síbi ìfarapamọ́, láti tọ́jú ara òun.
Rẹ̀mí Tinubu tó jẹ́ ọ̀kan nínú àwọn sẹ́nétọ̀ mẹ́ta tó ń ṣojú ìpínlẹ̀ Èkó ló sọ̀rọ̀ yìí di mímọ̀ láàrọ̀ Mọ́ńdè lórí ètò tẹlifíṣàn kan tí wọ́n pè ní Your View, tí Moráyọ̀ Afọlábí Brown ṣe atọ́kùn rẹ̀.
Nígbà tí wọ́n ń bèèrè lọ́wọ́ Rẹ̀mí pé kó ṣàlàyé àwọn ìrírí rẹ̀ lásìkò Kòrónà náà, ó ní, wọ́n ṣe àyẹ̀wò fóun náà, lẹ́yìn àyẹ̀wò náà ni wọ́n rí i pé òun ti ní Kòrónà.
Ó ní, bó tiẹ̀ jẹ́ pé ara òun kò gbóná lòdì, ohun gbogbo ń lọ déédé lágọ̀ ara òun, èyí ló fihàn pé àrùn náà kì í hàn lójú, ẹni tó bá sì ti mú, ó ti mú u nìyẹn.
Bákan náà ló tún sọ pé àrùn náà kò mọ ọmọdé, kò mọ àgbà, kò mọ ọkùnrin bẹ́ẹ̀ ni kò mọ obìnrin, ohun tó kàn ṣe pàtàkì ni pé kí gbogbo èèyàn tọ́jú ara wọn.
Wọ́n ṣe ìfọ̀rọ̀wérọ̀ orí tẹlifíṣàn náà fún Rẹ̀mí Tinubu láti sààmì ayẹyẹ ọjọ́ọ̀bí ọgọ́ta ọdún tó ṣe lónìí.
